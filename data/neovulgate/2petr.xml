<?xml version="1.0" encoding="utf-8"?>
<romanliturgy lingua="la" elibro="2petr">
  <titulum>Epistula II Petri</titulum>
  <subtitulum>Capitulum 1</subtitulum>
  <cap num="1">
    <vers num="1"> Simon Petrus servus et apostolus
Iesu Christi his, qui coæqualem nobis sortiti sunt fidem in
iustitia Dei nostri et salvatoris Iesu Christi:
</vers>
    <vers num="2"> gratia vobis et pax multiplicetur in
cognitione Dei et Iesu Domini nostri.
</vers>
    <vers num="3"> Quomodo omnia nobis divinæ virtutis
suæ ad vitam et pietatem donatæ per cognitionem eius, qui vocavit
nos propria gloria et virtute,
</vers>
    <vers num="4"> per quæ pretiosa et maxima nobis
promissa donata sunt, ut per hæc efficiamini divinæ consortes
naturæ, fugientes eam, quæ in mundo est in concupiscentia,
corruptionem;
</vers>
    <vers num="5"> et propter hoc ipsum curam omnem
subinferentes ministrate in fide vestra virtutem, in virtute autem
scientiam,
</vers>
    <vers num="6"> in scientia autem continentiam, in
continentia autem patientiam, in patientia autem pietatem,
</vers>
    <vers num="7"> in pietate autem amorem
fraternitatis, in amore autem fraternitatis caritatem.
</vers>
    <vers num="8"> Hæc enim vobis, cum adsint et
abundent, non vacuos nec sine fructu vos constituunt in Domini
nostri Iesu Christi cognitionem;
</vers>
    <vers num="9"> cui enim non præsto sunt hæc,
cæcus est et nihil procul cernens, oblivionem accipiens
purgationis veterum suorum delictorum.
</vers>
    <vers num="10"> Quapropter, fratres, magis satagite,
ut firmam vestram vocationem et electionem faciatis. Hæc enim
facientes non offendetis aliquando;
</vers>
    <vers num="11"> sic enim abundanter ministrabitur
vobis introitus in æternum regnum Domini nostri et salvatoris Iesu
Christi.
</vers>
    <vers num="12"> Propter quod incipiam vos semper
commonere de his, et quidem scientes et confirmatos in præsenti
veritate.
</vers>
    <vers num="13"> Iustum autem arbitror, quamdiu sum
in hoc tabernaculo, suscitare vos in commonitione,
</vers>
    <vers num="14"> certus quod velox est depositio
tabernaculi mei, secundum quod et Dominus noster Iesus Christus
significavit mihi;
</vers>
    <vers num="15"> dabo autem operam et frequenter
habere vos post obitum meum, ut horum memoriam faciatis.
</vers>
    <vers num="16"> Non enim captiosas fabulas secuti
notam fecimus vobis Domini nostri Iesu Christi virtutem et
adventum, sed speculatores facti illius magnitudinis.
</vers>
    <vers num="17"> Accipiens enim a Deo Patre honorem
et gloriam, voce prolata ad eum huiuscemodi a magnifica gloria:
« Filius meus, dilectus meus hic est, in quo ego mihi
complacui »;
</vers>
    <vers num="18"> et hanc vocem nos audivimus de cælo
prolatam, cum essemus cum ipso in monte sancto.
</vers>
    <vers num="19"> Et habemus firmiorem propheticum
sermonem, cui bene facitis attendentes quasi lucernæ lucenti in
caliginoso loco, donec dies illucescat, et lucifer oriatur in
cordibus vestris,
</vers>
    <vers num="20"> hoc primum intellegentes quod omnis
prophetia Scripturæ propria interpretatione non fit;
</vers>
    <vers num="21"> non enim voluntate humana prolata
est prophetia aliquando, sed a Spiritu Sancto ducti locuti sunt a
Deo homines.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Fuerunt vero et pseudoprophetæ
in populo, sicut et in vobis erunt magistri mendaces, qui
introducent sectas perditionis et eum, qui emit eos, Dominatorem
negantes superducent sibi celerem perditionem.
</vers>
    <vers num="2"> Et multi sequentur eorum luxurias,
propter quos via veritatis blasphemabitur;
</vers>
    <vers num="3"> et in avaritia fictis verbis de vobis
negotiabuntur. Quibus iudicium iam olim non cessat, et perditio
eorum non dormitat.
</vers>
    <vers num="4"> Si enim Deus angelis peccantibus non
pepercit, sed rudentibus inferni detractos in tartarum tradidit in
iudicium reservatos:
</vers>
    <vers num="5"> et originali mundo non pepercit, sed
octavum Noe iustitiæ præconem custodivit diluvium mundo impiorum
inducens;
</vers>
    <vers num="6"> et civitates Sodomæ et Gomorræ in
cinerem redigens eversione damnavit, exemplum ponens eorum, quæ
sunt impiis futura:
</vers>
    <vers num="7"> et iustum Lot oppressum a nefandorum
luxuria conversationis eruit:
</vers>
    <vers num="8"> aspectu enim et auditu iustus
habitans apud eos, de die in diem animam iustam iniquis operibus
cruciabat.
</vers>
    <vers num="9"> Novit Dominus pios de tentatione
eripere, iniquos vero in diem iudicii puniendos reservare,
</vers>
    <vers num="10"> maxime autem eos, qui post carnem in
concupiscentia immunditiæ ambulant dominationemque contemnunt.
 Audaces, superbi, glorias non metuunt blasphemantes,
</vers>
    <vers num="11"> ubi angeli fortitudine et virtute
cum sint maiores, non portant adversum illas coram Domino iudicium
blasphemiæ.
</vers>
    <vers num="12"> Hi vero, velut irrationabilia
animalia naturaliter genita in captionem et in corruptionem, in
his, quæ ignorant, blasphemantes, in corruptione sua et
corrumpentur
</vers>
    <vers num="13"> inviti percipientes mercedem
iniustitiæ; voluptatem existimantes diei delicias, coinquinationes
et maculæ deliciis affluentes, in voluptatibus suis luxuriantes
vobiscum,
</vers>
    <vers num="14"> oculos habentes plenos adulteræ et
incessabiles delicti, pellicientes animas instabiles, cor
exercitatum avaritiæ habentes, maledictionis filii;
</vers>
    <vers num="15"> derelinquentes rectam viam
erraverunt, secuti viam Balaam ex Bosor, qui mercedem iniquitatis
amavit,
</vers>
    <vers num="16"> correptionem vero habuit suæ
prævaricationis; subiugale mutum in hominis voce loquens prohibuit
prophetæ insipientiam.
</vers>
    <vers num="17"> Hi sunt fontes sine aqua, et nebulæ
turbine exagitatæ, quibus caligo tenebrarum reservatur.
</vers>
    <vers num="18"> Superba enim vanitatis loquentes
pelliciunt in concupiscentiis carnis luxuriis illos, qui paululum
effugiunt eos, qui in errore conversantur,
</vers>
    <vers num="19"> libertatem illis promittentes, cum
ipsi servi sint corruptionis; a quo enim quis superatus est, huius
servus est.
</vers>
    <vers num="20"> Si enim refugientes coinquinationes
mundi in cognitione Domini nostri et Salvatoris Iesu Christi his
rursus implicati superantur, facta sunt eis posteriora deteriora
prioribus.
</vers>
    <vers num="21"> Melius enim erat illis non
cognoscere viam iustitiæ, quam post agnitionem retrorsum converti
ab eo, quod illis traditum est, sancto mandato.
</vers>
    <vers num="22"> Contigit enim eis illud veri
proverbii:
 « Canis reversus ad suum vomitum »,
 et « Sus lota in volutabro luti ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Hanc vobis, carissimi, iam
secundam scribo epistulam, in quibus excito vestram in commonitione
sinceram mentem,
</vers>
    <vers num="2"> ut memores sitis eorum, quæ
prædicta sunt verborum a sanctis prophetis, et ab apostolis
traditi vobis præcepti Domini et Salvatoris;
</vers>
    <vers num="3"> hoc primum scientes, quod venient in
novissimis diebus in illusione illudentes, iuxta proprias
concupiscentias suas ambulantes,
</vers>
    <vers num="4"> dicentes: « Ubi est
promissio adventus eius? Ex quo enim patres dormierunt, omnia sic
perseverant ab initio creaturæ ».
</vers>
    <vers num="5"> Latet enim eos hoc volentes, quod
cæli erant prius, et terra de aqua et per aquam consistens Dei
verbo,
</vers>
    <vers num="6"> per quæ ille tunc mundus aqua
inundatus periit;
</vers>
    <vers num="7"> cæli autem, qui nunc sunt, et terra
eodem verbo repositi sunt igni, servati in diem iudicii et
perditionis impiorum hominum.
</vers>
    <vers num="8"> Unum vero hoc non lateat vos,
carissimi, quia unus dies apud Dominum sicut mille anni, et mille
anni sicut dies unus.
</vers>
    <vers num="9"> Non tardat Dominus promissionem,
sicut quidam tarditatem existimant, sed patienter agit in vos
nolens aliquos perire, sed omnes ad pænitentiam reverti.
</vers>
    <vers num="10"> Adveniet autem dies Domini ut fur,
in qua cæli magno impetu transient, elementa vero calore
solventur, et terra et opera, quæ in ea invenientur.
</vers>
    <vers num="11"> Cum hæc omnia ita dissolvenda sint,
quales oportet esse vos in sanctis conversationibus et
pietatibus,
</vers>
    <vers num="12"> exspectantes et properantes adventum
diei Dei, propter quam cæli ardentes solventur, et elementa ignis
ardore tabescent!
</vers>
    <vers num="13"> Novos vero cælos et terram novam
secundum promissum ipsius exspectamus, in quibus iustitia
habitat.
</vers>
    <vers num="14"> Propter quod, carissimi, hæc
exspectantes satagite immaculati et inviolati ei inveniri in
pace;
</vers>
    <vers num="15"> et Domini nostri longanimitatem,
salutem arbitramini, sicut et carissimus frater noster Paulus
secundum datam sibi sapientiam scripsit vobis,
</vers>
    <vers num="16"> sicut et in omnibus epistulis
loquens in eis de his; in quibus sunt quædam difficilia
intellectu, quæ indocti et instabiles depravant, sicut et ceteras
Scripturas, ad suam ipsorum perditionem.
</vers>
    <vers num="17"> Vos igitur, dilecti, præscientes
custodite, ne iniquorum errore simul abducti excidatis a propria
firmitate;
</vers>
    <vers num="18"> crescite vero in gratia et in
cognitione Domini nostri et Salvatoris Iesu Christi. Ipsi gloria et
nunc et in diem æternitatis. Amen.</vers>
  </cap>
</romanliturgy>
