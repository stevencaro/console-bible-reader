<?xml version="1.0" encoding="utf-8"?>
<romanliturgy lingua="la" elibro="iac">
  <titulum>Epistula Iacobi</titulum>
  <subtitulum>Capitulum 1</subtitulum>
  <cap num="1">
    <vers num="1"> Iacobus, Dei et Domini Iesu
Christi servus, duodecim tribubus, quæ sunt in dispersione,
salutem.
</vers>
    <vers num="2"> Omne gaudium existimate, fratres mei,
cum in tentationibus variis incideritis,
</vers>
    <vers num="3"> scientes quod probatio fidei vestræ
patientiam operatur;
</vers>
    <vers num="4"> patientia autem opus perfectum
habeat, ut sitis perfecti et integri, in nullo deficientes.
</vers>
    <vers num="5"> Si quis autem vestrum indiget
sapientia, postulet a Deo, qui dat omnibus affluenter et non
improperat, et dabitur ei.
</vers>
    <vers num="6"> Postulet autem in fide nihil
hæsitans; qui enim hæsitat, similis est fluctui maris, qui a
vento movetur et circumfertur.
</vers>
    <vers num="7"> Non ergo æstimet homo ille quod
accipiat aliquid a Domino,
</vers>
    <vers num="8"> vir duplex animo, inconstans in
omnibus viis suis.
</vers>
    <vers num="9"> Glorietur autem frater humilis in
exaltatione sua,
</vers>
    <vers num="10"> dives autem in humilitate sua,
quoniam sicut flos feni transibit.
</vers>
    <vers num="11"> Exortus est enim sol cum ardore et
arefecit fenum, et flos eius decidit, et decor vultus eius
deperiit; ita et dives in itineribus suis marcescet.
</vers>
    <vers num="12"> Beatus vir, qui suffert tentationem,
quia, cum probatus fuerit, accipiet coronam vitæ, quam repromisit
Deus diligentibus se.
</vers>
    <vers num="13"> Nemo, cum tentatur, dicat:
« A Deo tentor »; Deus enim non tentatur
malis, ipse autem neminem tentat.
</vers>
    <vers num="14"> Unusquisque vero tentatur a
concupiscentia sua abstractus et illectus;
</vers>
    <vers num="15"> dein concupiscentia, cum conceperit,
parit peccatum; peccatum vero, cum consummatum fuerit, generat
mortem.
</vers>
    <vers num="16"> Nolite errare, fratres mei
dilectissimi.
</vers>
    <vers num="17"> Omne datum optimum et omne donum
perfectum de sursum est, descendens a Patre luminum, apud quem non
est transmutatio nec vicissitudinis obumbratio.
</vers>
    <vers num="18"> Voluntarie genuit nos verbo
veritatis, ut simus primitiæ quædam creaturæ eius.
</vers>
    <vers num="19"> Scitis, fratres mei dilecti. Sit
autem omnis homo velox ad audiendum, tardus autem ad loquendum et
tardus ad iram;
</vers>
    <vers num="20"> ira enim viri iustitiam Dei non
operatur.
</vers>
    <vers num="21"> Propter quod abicientes omnem
immunditiam et abundantiam malitiæ, in mansuetudine suscipite
insitum verbum, quod potest salvare animas vestras.
</vers>
    <vers num="22"> Estote autem factores verbi et non
auditores tantum fallentes vosmetipsos.
</vers>
    <vers num="23"> Quia si quis auditor est verbi et
non factor, hic comparabitur viro consideranti vultum nativitatis
suæ in speculo;
</vers>
    <vers num="24"> consideravit enim se et abiit, et
statim oblitus est qualis fuerit.
</vers>
    <vers num="25"> Qui autem perspexerit in lege
perfecta libertatis et permanserit, non auditor obliviosus factus
sed factor operis, hic beatus in facto suo erit.
</vers>
    <vers num="26"> Si quis putat se religiosum esse,
non freno circumducens linguam suam sed seducens cor suum, huius
vana est religio.
</vers>
    <vers num="27"> Religio munda et immaculata apud
Deum et Patrem hæc est: visitare pupillos et viduas in
tribulatione eorum, immaculatum se custodire ab hoc sæculo.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Fratres mei, nolite in personarum
acceptione habere fidem Domini nostri Iesu Christi gloriæ.
</vers>
    <vers num="2"> Etenim, si introierit in synagogam
vestram vir aureum anulum habens in veste candida, introierit autem
et pauper in sordido habitu,
</vers>
    <vers num="3"> et intendatis in eum, qui indutus est
veste præclara, et dixeritis: « Tu sede hic
bene », pauperi autem dicatis: « Tu sta illic
aut sede sub scabello meo »;
</vers>
    <vers num="4"> nonne iudicatis apud vosmetipsos et
facti estis iudices cogitationum iniquarum?
</vers>
    <vers num="5"> Audite, fratres mei dilectissimi.
Nonne Deus elegit, qui pauperes sunt mundo, divites in fide et
heredes regni, quod repromisit diligentibus se?
</vers>
    <vers num="6"> Vos autem exhonorastis pauperem.
Nonne divites opprimunt vos et ipsi trahunt vos ad iudicia?
</vers>
    <vers num="7"> Nonne ipsi blasphemant bonum nomen,
quod invocatum est super vos?
</vers>
    <vers num="8"> Si tamen legem perficitis regalem
secundum Scripturam: « Diliges proximum tuum sicut
teipsum », bene facitis;
</vers>
    <vers num="9"> si autem personas accipitis, peccatum
operamini, redarguti a lege quasi transgressores.
</vers>
    <vers num="10"> Quicumque autem totam legem
servaverit, offendat autem in uno, factus est omnium reus.
</vers>
    <vers num="11"> Qui enim dixit: « Non
mœchaberis », dixit et: « Non
occides »; quod si non mœcharis, occidis autem, factus
es transgressor legis.
</vers>
    <vers num="12"> Sic loquimini et sic facite sicut
per legem libertatis iudicandi.
</vers>
    <vers num="13"> Iudicium enim sine misericordia
illi, qui non fecit misericordiam; superexsultat misericordia
iudicio.
</vers>
    <vers num="14"> Quid proderit, fratres mei, si fidem
quis dicat se habere, opera autem non habeat? Numquid poterit fides
salvare eum?
</vers>
    <vers num="15"> Si frater aut soror nudi sunt et
indigent victu cotidiano,
</vers>
    <vers num="16"> dicat autem aliquis de vobis illis:
« Ite in pace, calefacimini et saturamini »,
non dederitis autem eis, quæ necessaria sunt corporis, quid
proderit?
</vers>
    <vers num="17"> Sic et fides, si non habeat opera,
mortua est in semetipsa.
</vers>
    <vers num="18"> Sed dicet quis: « Tu
fidem habes, et ego opera habeo ». Ostende mihi fidem
tuam sine operibus, et ego tibi ostendam ex operibus meis
fidem.
</vers>
    <vers num="19"> Tu credis quoniam unus est Deus?
Bene facis; et dæmones credunt et contremiscunt!
</vers>
    <vers num="20"> Vis autem scire, o homo inanis,
quoniam fides sine operibus otiosa est?
</vers>
    <vers num="21"> Abraham, pater noster, nonne ex
operibus iustificatus est offerens Isaac filium suum super
altare?
</vers>
    <vers num="22"> Vides quoniam fides cooperabatur
operibus illius, et ex operibus fides consummata est;
</vers>
    <vers num="23"> et suppleta est Scriptura dicens:
« Credidit Abraham Deo, et reputatum est illi ad
iustitiam », et amicus Dei appellatus est.
</vers>
    <vers num="24"> Videtis quoniam ex operibus
iustificatur homo et non ex fide tantum.
</vers>
    <vers num="25"> Similiter autem et Rahab, meretrix
nonne ex operibus iustificata est suscipiens nuntios et alia via
eiciens?
</vers>
    <vers num="26"> Sicut enim corpus sine spiritu
emortuum est, ita et fides sine operibus mortua est.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Nolite plures magistri fieri, 
fratres mei, scientes quoniam maius iudicium accipiemus.
</vers>
    <vers num="2"> In multis enim offendimus omnes. Si
quis in verbo non offendit, hic perfectus est vir, potens etiam
freno circumducere totum corpus.
</vers>
    <vers num="3"> Si autem equorum frenos in ora
mittimus ad obœdiendum nobis, et omne corpus illorum
circumferimus.
</vers>
    <vers num="4"> Ecce et naves, cum tam magnæ sint et
a ventis validis minentur, circumferuntur a minimo gubernaculo, ubi
impetus dirigentis voluerit;
</vers>
    <vers num="5"> ita et lingua modicum quidem membrum
est et magna exsultat. Ecce quantus ignis quam magnam silvam
incendit!
</vers>
    <vers num="6"> Et lingua ignis est, universitas
iniquitatis; lingua constituitur in membris nostris, quæ maculat
totum corpus et inflammat rotam nativitatis et inflammatur a
gehenna.
</vers>
    <vers num="7"> Omnis enim natura et bestiarum et
volucrum et serpentium et etiam cetorum domatur et domita est a
natura humana;
</vers>
    <vers num="8"> linguam autem nullus hominum domare
potest, inquietum malum, plena veneno mortifero.
</vers>
    <vers num="9"> In ipsa benedicimus Dominum et Patrem
et in ipsa maledicimus homines, qui ad similitudinem Dei facti
sunt;
</vers>
    <vers num="10"> ex ipso ore procedit benedictio et
maledictio. Non oportet, fratres mei, hæc ita fieri.
</vers>
    <vers num="11"> Numquid fons de eodem foramine
emanat dulcem et amaram aquam?
</vers>
    <vers num="12"> Numquid potest, fratres mei, ficus
olivas facere, aut vitis ficus? Neque salsa dulcem potest facere
aquam.
</vers>
    <vers num="13"> Quis sapiens et disciplinatus inter
vos? Ostendat ex bona conversatione operationem suam in
mansuetudine sapientiæ.
</vers>
    <vers num="14"> Quod si zelum amarum habetis et
contentiones in cordibus vestris, nolite gloriari et mendaces esse
adversus veritatem.
</vers>
    <vers num="15"> Non est ista sapientia desursum
descendens, sed terrena, animalis, diabolica;
</vers>
    <vers num="16"> ubi enim zelus et contentio, ibi
inconstantia et omne opus pravum.
</vers>
    <vers num="17"> Quæ autem desursum est sapientia
primum quidem pudica est, deinde pacifica, modesta, suadibilis,
plena misericordia et fructibus bonis, non iudicans, sine
simulatione;
</vers>
    <vers num="18"> fructus autem iustitiæ in pace
seminatur facientibus pacem.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Unde bella et unde lites in vobis?
Nonne hinc, ex concupiscentiis vestris, quæ militant in membris
vestris?
</vers>
    <vers num="2"> Concupiscitis et non habetis;
occiditis et zelatis et non potestis adipisci; litigatis et
belligeratis. Non habetis, propter quod non postulatis;
</vers>
    <vers num="3"> petitis et non accipitis, eo quod
male petitis, ut in concupiscentiis vestris insumatis.
</vers>
    <vers num="4"> Adulteri, nescitis quia amicitia
huius mundi inimica est Dei?
Quicumque ergo voluerit amicus esse sæculi huius, inimicus Dei
constituitur.
</vers>
    <vers num="5"> Aut putatis quia inaniter Scriptura
dicat: « Ad invidiam concupiscit Spiritus, qui inhabitat
in nobis? ».
</vers>
    <vers num="6"> Maiorem autem dat gratiam; propter
quod dicit:
« Deus superbis resistit,
humilibus autem dat gratiam ».
</vers>
    <vers num="7"> Subicimini igitur Deo; resistite
autem Diabolo, et fugiet a vobis.
</vers>
    <vers num="8"> Appropiate Deo, et appropinquabit
vobis. Emundate manus, peccatores; et purificate corda, duplices
animo.
</vers>
    <vers num="9"> Miseri estote et lugete et plorate;
risus vester in luctum convertatur, et gaudium in mærorem.
</vers>
    <vers num="10"> Humiliamini in conspectu Domini, et
exaltabit vos.
</vers>
    <vers num="11"> Nolite detrahere alterutrum,
fratres; qui detrahit fratri, aut qui iudicat fratrem suum,
detrahit legi et iudicat legem; si autem iudicas legem, non es
factor legis sed iudex.
</vers>
    <vers num="12"> Unus est legislator et iudex, qui
potest salvare et perdere; tu autem quis es, qui iudicas
proximum?
</vers>
    <vers num="13"> Age nunc, qui dicitis:
« Hodie aut crastino ibimus in illam civitatem et
faciemus quidem ibi annum et mercabimur et lucrum
faciemus »;
</vers>
    <vers num="14"> qui ignoratis, quæ erit in
crastinum vita vestra! Vapor enim estis ad modicum parens, deinceps
exterminatur;
</vers>
    <vers num="15"> pro eo ut dicatis: « Si
Dominus voluerit, et vivemus et faciemus hoc aut
illud ».
</vers>
    <vers num="16"> Nunc autem gloriamini in superbiis
vestris; omnis gloriatio talis maligna est.
</vers>
    <vers num="17"> Scienti igitur bonum facere et non
facienti, peccatum est illi!</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Age nunc, divites, plorate
ululantes in miseriis, quæ advenient vobis.
</vers>
    <vers num="2"> Divitiæ vestræ putrefactæ sunt, et
vestimenta vestra a tineis comesta sunt,
</vers>
    <vers num="3"> aurum et argentum vestrum
æruginavit, et ærugo eorum in testimonium vobis erit et
manducabit carnes vestras sicut ignis: thesaurizastis in novissimis
diebus.
</vers>
    <vers num="4"> Ecce merces operariorum, qui
messuerunt regiones vestras, quæ fraudata est a vobis, clamat, et
clamores eorum, qui messuerunt, in aures Domini Sabaoth
introierunt.
</vers>
    <vers num="5"> Epulati estis super terram et in
luxuriis fuistis, enutristis corda vestra in die occisionis.
</vers>
    <vers num="6"> Addixistis, occidistis iustum. Non
resistit vobis.
</vers>
    <vers num="7"> Patientes igitur estote, fratres,
usque ad adventum Domini. Ecce agricola exspectat pretiosum fructum
terræ, patienter ferens, donec accipiat imbrem temporaneum et
serotinum.
</vers>
    <vers num="8"> Patientes estote, et vos, confirmate
corda vestra, quoniam adventus Domini appropinquavit.
</vers>
    <vers num="9"> Nolite ingemiscere, fratres, in
alterutrum, ut non iudicemini; ecce iudex ante ianuam assistit.
</vers>
    <vers num="10"> Exemplum accipite, fratres, laboris
et patientiæ prophetas, qui locuti sunt in nomine Domini.
</vers>
    <vers num="11"> Ecce beatificamus eos, qui
sustinuerunt; sufferentiam Iob audistis et finem Domini vidistis,
quoniam misericors est Dominus et miserator.
</vers>
    <vers num="12"> Ante omnia autem, fratres mei,
nolite iurare neque per cælum neque per terram, neque aliud
quodcumque iuramentum; sit autem vestrum
« Est » est, et « Non »
non, uti non sub iudicio decidatis.
</vers>
    <vers num="13"> Tristatur aliquis vestrum? Oret.
Æquo animo est? Psallat.
</vers>
    <vers num="14"> Infirmatur quis in vobis? Advocet
presbyteros ecclesiæ, et orent super eum, unguentes eum oleo in
nomine Domini.
</vers>
    <vers num="15"> Et oratio fidei salvabit infirmum,
et allevabit eum Dominus; et si peccata operatus fuerit,
dimittentur ei.
</vers>
    <vers num="16"> Confitemini ergo alterutrum peccata
et orate pro invicem, ut sanemini. Multum enim valet deprecatio
iusti operans.
</vers>
    <vers num="17"> Elias homo erat similis nobis
passibilis et oratione oravit, ut non plueret, et non pluit super
terram annos tres et menses sex;
</vers>
    <vers num="18"> et rursum oravit, et cælum dedit
pluviam, et terra germinavit fructum suum.
</vers>
    <vers num="19"> Fratres mei, si quis ex vobis
erraverit a veritate, et converterit quis eum,
</vers>
    <vers num="20"> scire debet quoniam, qui converti
fecerit peccatorem ab errore viæ eius, salvabit animam suam a
morte et operiet multitudinem peccatorum.</vers>
  </cap>
</romanliturgy>
