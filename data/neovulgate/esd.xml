<?xml version="1.0" encoding="utf-8"?>
<romanliturgy lingua="la" elibro="esd">
  <titulum>Liber Esdræ</titulum>
  <subtitulum>Capitulum 1</subtitulum>
  <cap num="1">
    <vers num="1"> In anno primo Cyri regis Persarum,
ut compleretur verbum Domini ex ore Ieremiæ, suscitavit Dominus
spiritum Cyri regis Persarum, qui emisit edictum in omni regno suo
etiam per scripturam dicens:
</vers>
    <vers num="2"> « Hæc dicit Cyrus rex
Persarum: Omnia regna terræ dedit mihi Dominus, Deus cæli, et
ipse præcepit mihi, ut ædificarem ei domum in Ierusalem, quæ est
in Iudæa.
</vers>
    <vers num="3"> Quis ex vobis est de omni populo
eius? Sit Dominus Deus suus cum eo, et ascendat in Ierusalem, quæ
est in Iudæa, et ædificet domum Domini, Dei Israel; ipse est
Deus, qui est in Ierusalem.
</vers>
    <vers num="4"> Et omnes reliqui in cunctis locis,
ubicumque habitant, adiuventur a viris de loco suo, argento et auro
et substantia et pecore sicut et oblationibus spontaneis pro templo
Dei, quod est in Ierusalem ».
</vers>
    <vers num="5"> Et surrexerunt principes familiarum
de Iuda et Beniamin et sacerdotes et Levitæ et omnis, cuius Deus
suscitavit spiritum, ut ascenderent ad ædificandum templum Domini,
quod erat in Ierusalem.
</vers>
    <vers num="6"> Universique, qui erant in circuitu,
confortaverunt manus eorum cum vasis argenteis et aureis,
substantia, pecore et pensitationibus, præter oblationes
spontaneas.
</vers>
    <vers num="7"> Rex quoque Cyrus protulit vasa templi
Domini, quæ tulerat Nabuchodonosor de Ierusalem et posuerat ea in
templo dei sui;
</vers>
    <vers num="8"> protulit autem ea Cyrus rex Persarum
per manum Mithridatis præpositi thesauri, qui enumeravit ea
Sasabassar principi Iudæ.
</vers>
    <vers num="9"> Et hic est numerus eorum: phialæ
aureæ triginta, phialæ argenteæ mille, cultri viginti novem,
scyphi aurei triginta,
</vers>
    <vers num="10"> scyphi quoque argentei quadringenti
decem, vasa alia plurima;
</vers>
    <vers num="11"> omnia vasa aurea et argentea quinque
milia quadringenta. Universa tulit Sasabassar cum his, qui
ascendebant de transmigratione Babylonis in Ierusalem.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Hi sunt autem provinciæ filii,
qui ascenderunt de captivitate migrantium, quos transtulerat
Nabuchodonosor rex Babylonis in Babylonem, et reversi sunt in
Ierusalem et Iudam, unusquisque in civitatem suam.
</vers>
    <vers num="2"> Qui venerunt cum Zorobabel, Iesua,
Nehemias, Saraia, Rahelaia, Mardochæus, Belsan, Mesphar, Beguai,
Rehum, Baana.
Numerus virorum populi Israel:
</vers>
    <vers num="3"> filii Pharos duo milia centum
septuaginta duo;
</vers>
    <vers num="4"> filii Saphatia trecenti septuaginta
duo;
</vers>
    <vers num="5"> filii Area septingenti septuaginta
quinque;
</vers>
    <vers num="6"> filii Phahathmoab, hi sunt filii
Iesua et Ioab, duo milia octingenti duodecim;
</vers>
    <vers num="7"> filii Elam mille ducenti quinquaginta
quattuor;
</vers>
    <vers num="8"> filii Zethua nongenti quadraginta
quinque;
</vers>
    <vers num="9"> filii Zachai septingenti
sexaginta;
</vers>
    <vers num="10"> filii Bani sescenti quadraginta
duo;
</vers>
    <vers num="11"> filii Bebai sescenti viginti
tres;
</vers>
    <vers num="12"> filii Azgad mille ducenti viginti
duo;
</vers>
    <vers num="13"> filii Adonicam sescenti sexaginta
sex;
</vers>
    <vers num="14"> filii Beguai duo milia quinquaginta
sex;
</vers>
    <vers num="15"> filii Adin quadringenti quinquaginta
quattuor;
</vers>
    <vers num="16"> filii Ater, qui erant ex Ezechia,
nonaginta octo;
</vers>
    <vers num="17"> filii Besai trecenti viginti
tres;
</vers>
    <vers num="18"> filii Iora centum duodecim;
</vers>
    <vers num="19"> filii Hasum ducenti viginti
tres;
</vers>
    <vers num="20"> filii Gebbar nonaginta quinque;
</vers>
    <vers num="21"> filii Bethlehem centum viginti
tres;
</vers>
    <vers num="22"> viri Netopha quinquaginta sex;
</vers>
    <vers num="23"> viri Anathoth centum viginti
octo;
</vers>
    <vers num="24"> filii Azmaveth quadraginta duo;
</vers>
    <vers num="25"> filii Cariathiarim, Cephira et
Beroth septingenti quadraginta tres;
</vers>
    <vers num="26"> filii Rama et Gabaa sescenti viginti
unus;
</vers>
    <vers num="27"> viri Machmas centum viginti duo;
</vers>
    <vers num="28"> viri Bethel et Hai ducenti viginti
tres;
</vers>
    <vers num="29"> filii Nabo quinquaginta duo;
</vers>
    <vers num="30"> filii Megbis centum quinquaginta
sex;
</vers>
    <vers num="31"> filii Elam alterius mille ducenti
quinquaginta quattuor;
</vers>
    <vers num="32"> filii Harim trecenti viginti;
</vers>
    <vers num="33"> filii Lod, Hadid et Ono septingenti
viginti quinque;
</vers>
    <vers num="34"> filii Iericho trecenti quadraginta
quinque;
</vers>
    <vers num="35"> filii Senaa tria milia sescenti
triginta.
</vers>
    <vers num="36"> Sacerdotes: filii Iedaia de domo
Iesua nongenti septuaginta tres,
</vers>
    <vers num="37"> filii Emmer mille quinquaginta
duo,
</vers>
    <vers num="38"> filii Phassur mille ducenti
quadraginta septem,
</vers>
    <vers num="39"> filii Harim mille decem et
septem.
</vers>
    <vers num="40"> Levitæ: filii Iesua, hi sunt filii
Cadmihel, Bennui, Odoviæ, septuaginta quattuor.
</vers>
    <vers num="41"> Cantores: filii Asaph centum viginti
octo.
</vers>
    <vers num="42"> Ianitores: filii Sellum, filii Ater,
filii Telmon, filii Accub, filii Hatita, filii Sobai: universi
centum triginta novem.
</vers>
    <vers num="43"> Oblati: filii Siha, filii Hasupha,
filii Tabbaoth,
</vers>
    <vers num="44"> filii Ceros, filii Siaa, filii
Phadon,
</vers>
    <vers num="45"> filii Lebana, filii Hagaba, filii
Accub,
</vers>
    <vers num="46"> filii Hagab, filii Semlai, filii
Hanan,
</vers>
    <vers num="47"> filii Giddel, filii Gaher, filii
Raaia,
</vers>
    <vers num="48"> filii Rasin, filii Necoda, filii
Gazam,
</vers>
    <vers num="49"> filii Oza, filii Phasea, filii
Besai,
</vers>
    <vers num="50"> filii Asena, filii Meunitarum, filii
Nephusorum,
</vers>
    <vers num="51"> filii Bacbuc, filii Hacupha, filii
Harhur,
</vers>
    <vers num="52"> filii Basluth, filii Mahida, filii
Harsa,
</vers>
    <vers num="53"> filii Bercos, filii Sisara, filii
Thema,
</vers>
    <vers num="54"> filii Nasia, filii Hatipha.
</vers>
    <vers num="55"> Filii servorum Salomonis: filii
Sotai, filii Sophereth, filii Pheruda,
</vers>
    <vers num="56"> filii Iaala, filii Darcon, filii
Giddel,
</vers>
    <vers num="57"> filii Saphatia, filii Hatil, filii
Phochereth Hassebaim, filii Ami.
</vers>
    <vers num="58"> Omnes oblati et filii servorum
Salomonis trecenti nonaginta duo.
</vers>
    <vers num="59"> Et hi, qui ascenderunt de Thelmela,
Thelharsa, Cherub et Addon et Emmer et non potuerunt indicare domum
patrum suorum et semen suum, utrum ex Israel essent:
</vers>
    <vers num="60"> filii Dalaia, filii Tobia, filii
Necoda, sescenti quinquaginta duo.
</vers>
    <vers num="61"> Et de filiis sacerdotum: filii
Hobia, filii Accos, filii Berzellai, qui accepit de filiabus
Berzellai Galaaditis uxorem et vocatus est nomine eorum.
</vers>
    <vers num="62"> Hi quæsierunt tabulas genealogiæ
suæ et non invenerunt; et eiecti sunt de sacerdotio.
</vers>
    <vers num="63"> Et dixit præpositus eis, ut non
comederent de sanctificatis sanctuarii, donec surgeret sacerdos pro
Urim et Tummim.
</vers>
    <vers num="64"> Omnis multitudo simul quadraginta
duo milia trecenti sexaginta,
</vers>
    <vers num="65"> exceptis servis eorum et ancillis,
qui erant septem milia trecenti triginta septem, insuper et
cantores atque cantatrices ducenti.
</vers>
    <vers num="66"> Equi eorum septingenti triginta sex,
muli eorum ducenti quadraginta quinque,
</vers>
    <vers num="67"> cameli eorum quadringenti triginta
quinque, asini eorum sex milia septingenti viginti.
</vers>
    <vers num="68"> Nonnulli autem de principibus
familiarum, cum ingrederentur templum domini, quod est in
Ierusalem, sponte obtulerunt in domum Dei ad exstruendam eam in
loco suo.
</vers>
    <vers num="69"> Se cundum vires suas dederunt in
ærarium operis auri solidos sexaginta milia et mille, argenti
minas quinque milia et vestes sacerdotales centum.
</vers>
    <vers num="70"> Habitaverunt ergo ibi sacerdotes et
Levitæ et quidam de populo; cantores autem et ianitores et oblati
in urbibus suis, universusque Israel in civitatibus suis.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Iamque venerat mensis septimus, et
erant filii Israel in civitatibus suis. Congregatus est ergo
populus quasi vir unus in Ierusalem.
</vers>
    <vers num="2"> Et surrexit Iesua filius Iosedec et
fratres eius sacerdotes et Zorobabel filius Salathiel et fratres
eius et ædificaverunt altare Dei Israel, ut offerrent in eo
holocautomata, sicut scriptum est in lege Moysi viri Dei.
</vers>
    <vers num="3"> Collocaverunt autem altare super
bases suas, deterrentibus eos per circuitum populis terrarum, et
obtulerunt super illud holocaustum Domino mane et vespere.
</vers>
    <vers num="4"> Feceruntque sollemnitatem
Tabernaculorum, sicut scriptum est, et holocaustum diebus singulis
per ordinem, secundum præceptum pro singulis diebus;
</vers>
    <vers num="5"> et præter holocaustum sempiternum
illa etiam pro calendis et universis sollemnitatibus, quæ erant
consecratæ Domino, et pro omnibus, quæ ultro offerebantur
Domino.
</vers>
    <vers num="6"> A primo die mensis septimi cœperunt
offerre holocaustum Domino; porro templum Dei nondum fundatum
erat.
</vers>
    <vers num="7"> Dederunt autem pecunias latomis et
fabris, cibum quoque et potum et oleum Sidoniis Tyriisque, ut
deferrent ligna cedrina de Libano ad mare Ioppe, iuxta quod
concesserat Cyrus rex Persarum eis.
</vers>
    <vers num="8"> Anno autem secundo adventus eorum ad
templum Dei in Ierusalem mense secundo, cœperunt Zorobabel filius
Salathiel et Iesua filius Iosedec et reliqui de fratribus eorum
sacerdotes et Levitæ et omnes, qui venerant de captivitate in
Ierusalem, et constituerunt Levitas a viginti annis et supra, ut
dirigerent opus templi Domini.
</vers>
    <vers num="9"> Stetitque Iesua et filii eius et
fratres eius, Cadmihel, Bennui et Odovia quasi vir unus, ut
dirigerent eos, qui faciebant opus in templo Dei; itemque filii
Henadad et filii eorum et fratres eorum Levitæ.
</vers>
    <vers num="10"> Fundato igitur ab ædificatoribus
templo Domini, steterunt sacerdotes in ornatu suo cum tubis, et
Levitæ filii Asaph in cymbalis, ut laudarent Deum iuxta mandatum
David regis Israel.
</vers>
    <vers num="11"> Et concinebant in hymnis et
gratiarum actione Domino: « Quoniam bonus, quoniam in
æternum misericordia eius » super Israel. Omnis quoque
populus vociferabatur clamore magno in laudando Dominum, eo quod
fundatum esset templum Domini.
</vers>
    <vers num="12"> Plurimi etiam senes de sacerdotibus
et Levitis et principibus familiarum, qui viderant oculis suis
prius templum in loco suo, flebant voce magna; et multi
vociferantes in lætitia elevabant vocem.
</vers>
    <vers num="13"> Nec poterat quisquam agnoscere vocem
clamoris lætantium et vocem fletus populi, quoniam populus
vociferabatur clamore magno, et strepitus audiebatur procul.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Audierunt autem hostes Iudæ et
Beniamin, quia filii captivitatis ædificarent templum Domino, Deo
Israel,
</vers>
    <vers num="2"> et accedentes ad Zorobabel et ad
principes familiarum dixerunt eis: « Ædificemus
vobiscum, quia ita ut vos quærimus Deum vestrum et immolavimus
victimas a diebus Asarhaddon regis Assyriæ, qui adduxit nos
huc ».
</vers>
    <vers num="3"> Et dixit eis Zorobabel et Iesua et
reliqui principes familiarum Israel: « Non est vobis et
nobis, ut ædificemus domum Deo nostro, sed nos ipsi soli
ædificabimus Domino, Deo Israel, sicut præcepit nobis Cyrus rex
Persarum ».
</vers>
    <vers num="4"> Factum est igitur, ut populus terræ
impediret manus populi Iudæ et turbaret eos in ædificando.
</vers>
    <vers num="5"> Conduxerunt autem adversus eos
consiliatores, ut destruerent consilium eorum omnibus diebus Cyri
regis Persarum et usque ad regnum Darii regis Persarum.
</vers>
    <vers num="6"> In regno autem Asueri, in principio
regni eius, scripserunt accusationem adversus habitatores Iudæ et
Ierusalem.
</vers>
    <vers num="7"> Et in diebus Artaxerxis scripsit
Beselam, Mithridates et Tabel et reliqui, qui erant in consilio
eorum, ad Artaxerxem regem Persarum; scriptura autem accusationis
erat scripta litteris Syriacis et composita sermone Syro.
</vers>
    <vers num="8"> Rehum præfectus et Samsai scriba
scripserunt epistulam unam de Ierusalem Artaxerxi regi
huiuscemodi:
</vers>
    <vers num="9"> « Rehum præfectus et
Samsai scriba et reliqui socii eorum, iudices et duces, magistratus
Persæ, Erchuæi, Babylonii, Susanechæi, hoc est Elamitæ,
</vers>
    <vers num="10"> et ceteri de gentibus, quas
transtulit Asenaphar magnus et gloriosus et habitare fecit in
civitatibus Samariæ et in reliquis regionibus trans flumen in
pace ».
</vers>
    <vers num="11"> Hoc est exemplar epistulæ, quam
miserunt ad eum:
« Artaxerxi regi, servi tui, viri, qui sunt trans
fluvium. Igitur
</vers>
    <vers num="12"> notum sit regi quia Iudæi, qui
ascenderunt a te ad nos, venerunt in Ierusalem civitatem rebellem
et pessimam, quam ædificant, exstruentes muros eius, fundamenta
iam componentes.
</vers>
    <vers num="13"> Nunc notum sit regi quia, si civitas
illa ædificata fuerit, et muri eius instaurati, tributum et
annonam et vectigal non dabunt, et ad ultimum regibus noxa
erit.
</vers>
    <vers num="14"> Nos autem, memores salis, quod in
palatio comedimus, et quia læsiones regis videre nefas ducimus,
idcirco misimus et nuntiavimus regi,
</vers>
    <vers num="15"> ut recenseas in libris historiarum
patrum tuorum, et invenies in his historiis et scies quoniam urbs
illa urbs rebellis est et nocens regibus et provinciis, et
seditiones concitantur in ea ex diebus antiquis; quam ob rem et
civitas ipsa destructa est.
</vers>
    <vers num="16"> Nuntiamus nos regi quoniam, si
civitas illa ædificata fuerit, et muri ipsius instaurati,
possessionem trans fluvium non habebis ».
</vers>
    <vers num="17"> Verbum misit rex ad Rehum præfectum
et Samsai scribam et ad reliquos, qui erant in consilio eorum, qui
habitabant in Samaria et in regione trans fluvium:
« Pax. Nunc igitur scriptura,
</vers>
    <vers num="18"> quam misistis ad nos, manifeste
lecta est coram me.
</vers>
    <vers num="19"> Et a me præceptum est, et
recensuerunt inveneruntque quoniam civitas illa a diebus antiquis
adversum reges rebellabat, et rebelliones et seditiones
concitabantur in ea;
</vers>
    <vers num="20"> nam et reges fortissimi fuerunt in
Ierusalem, qui et dominati sunt omni regioni, quæ trans fluvium
est, tributum quoque et annonam et vectigal accipiebant.
</vers>
    <vers num="21"> Nunc ergo præcipite, ut desistant
isti homines, et urbs illa non ædificetur, donec forte a me iussum
fuerit.
</vers>
    <vers num="22"> Videte, ne negligenter hoc
impleatis, et paulatim crescat malum contra reges ».
</vers>
    <vers num="23"> Itaque exemplum edicti Artaxerxis
regis lectum est coram Rehum præfectum et Samsai scriba et
consiliariis eorum; et abierunt festini in Ierusalem ad Iudæos et
prohibuerunt eos in brachio et robore.
</vers>
    <vers num="24"> Tunc intermissum est opus domus
Domini in Ierusalem et non fiebat usque ad annum secundum regni
Darii regis Persarum.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Prophetæ autem Aggæus et
Zacharias filius Addo prophetaverunt ad Iudæos, qui erant in
Iudæa et Ierusalem, in nomine Dei Israel, quod erat super eos.
</vers>
    <vers num="2"> Tunc surrexerunt Zorobabel filius
Salathiel et Iesua filius Iosedec et cœperunt ædificare templum
Dei in Ierusalem; prophetæ autem Dei adiuvabant eos.
</vers>
    <vers num="3"> In ipso autem tempore venit ad eos
Thathanai, qui erat dux trans flumen, et Stharbuzanai et
consiliarii eorum, sicque dixerunt eis: « Quis dedit
vobis potestatem, ut domum hanc ædificaretis et materiam istam
præpararetis?
</vers>
    <vers num="4"> Quæ sunt nomina hominum auctorum
ædificationis illius? ».
</vers>
    <vers num="5"> Oculus autem Dei eorum factus est
super senes Iudæorum, et non obstiterunt eis, usque dum res ad
Darium referretur, et tunc sententia de hac re redderetur.
</vers>
    <vers num="6"> Exemplar epistulæ, quam misit
Thathanai dux regionis trans flumen et Stharbuzanai et
consiliatores eius et duces, qui erant trans flumen, ad Darium
regem.
</vers>
    <vers num="7"> Sermo, quem miserant ei, sic scriptus
erat:
« Dario regi pax omnis.
</vers>
    <vers num="8"> Notum sit regi isse nos ad Iudæam
provinciam, ad domum Dei magni, quæ ædificatur lapide quadrato,
et ligna ponuntur in parietibus; opusque illud diligenter
exstruitur et crescit in manibus eorum.
</vers>
    <vers num="9"> Interrogavimus ergo senes illos et
ita diximus eis: “Quis dedit vobis potestatem, ut domum hanc
ædificaretis et materiam istam præpararetis?”.
</vers>
    <vers num="10"> Sed et nomina eorum quæsivimus ab
eis, ut nuntiaremus tibi, scripsimusque nomina eorum virorum, qui
sunt principes in eis.
</vers>
    <vers num="11"> Huiuscemodi autem sermonem
responderunt nobis dicentes: “Nos sumus servi Dei cæli et
terræ et ædificamus templum, quod erat exstructum ante hos annos
multos, quodque rex Israel magnus ædificaverat et exstruxerat.
</vers>
    <vers num="12"> Postquam autem ad iracundiam
provocaverunt patres nostri Deum cæli, tradidit eos in manus
Nabuchodonosor regis Babylonis Chaldæi, qui domum hanc destruxit
et populum eius transtulit in Babylonem.
</vers>
    <vers num="13"> Anno autem primo Cyri regis
Babylonis, Cyrus rex proposuit edictum, ut domus Dei hæc
ædificaretur.
</vers>
    <vers num="14"> Nam et vasa templi Dei aurea et
argentea, quæ Nabuchodonosor tulerat de templo, quod erat in
Ierusalem, et asportaverat ea in templum Babylonis, protulit Cyrus
rex de templo Babylonis, et data sunt viro cuidam nomine
Sasabassar, quem et principem constituit,
</vers>
    <vers num="15"> dixitque ei: 'Hæc vasa tolle et
vade et pone ea in templo, quod est in Ierusalem, et domus Dei
ædificetur in loco suo'.
</vers>
    <vers num="16"> Tunc itaque Sasabassar ille venit et
posuit fundamenta templi Dei in Ierusalem, et ex eo tempore usque
nunc ædificatur et necdum completum est”.
</vers>
    <vers num="17"> Nunc ergo, si videtur regi bonum,
recenseat in ærario regis, quod est in Babylone, utrumnam a Cyro
rege potestas data fuerit, ut ædificaretur domus Dei in Ierusalem,
et voluntatem regis super hac re mittat ad nos ».</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Tunc Darius rex præcepit, et
recensuerunt in tabulis ærarii, quod est in Babylone,
</vers>
    <vers num="2"> et inventum est in Ecbatanis, quod
est castrum in Medena provincia, volumen unum, et sic scriptus erat
in eo commentarius:
</vers>
    <vers num="3"> « Anno primo Cyri regis,
Cyrus rex decrevit de domo Dei, quæ est in Ierusalem: Ædificetur
domus, ubi immolent et sacrificent; altitudo eius cubitorum
sexaginta et latitudo eius cubitorum sexaginta,
</vers>
    <vers num="4"> ordines de lapidibus quadratis tres
et ordo de lignis unus; sumptus autem de domo regis dabuntur.
</vers>
    <vers num="5"> Sed et vasa templi Dei aurea et
argentea, quæ Nabuchodonosor tulerat de templo Ierusalem et
attulerat in Babylonem, reddantur et referantur in templum, quod
est in Ierusalem, in locum suum, in templo Dei.
</vers>
    <vers num="6"> Nunc ergo, Thathanai dux regionis,
quæ est trans flumen, Stharbuzanai et consiliarii eius et duces,
qui estis trans flumen, procul recedite ab illo loco,
</vers>
    <vers num="7"> dimittite fieri templum Dei illud;
dux Iudæorum et seniores eorum ædificent domum Dei illam in loco
suo.
</vers>
    <vers num="8"> Sed et a me præceptum est quomodo
agere debeatis cum senioribus Iudæorum illis, qui ædificant domum
Dei illam: ut de arca regis, id est de tributis, quæ dantur de
regione trans flumen, studiose sumptus dentur viris illis sine
intermissione.
</vers>
    <vers num="9"> Et si quid necesse fuerit, sive
vituli et arietes et agni in holocaustum Deo cæli, sive frumentum,
sal, vinum et oleum, secundum ordinationem sacerdotum, qui sunt in
Ierusalem, detur eis per singulos dies sine neglegentia.
</vers>
    <vers num="10"> Et offerant oblationes suaves Deo
cæli orentque pro vita regis et filiorum eius.
</vers>
    <vers num="11"> A me ergo positum est decretum, ut
omnis homo, qui hanc mutaverit iussionem, tollatur lignum de domo
ipsius et erigatur et configatur in eo; domus autem eius ponatur in
sterquilinium.
</vers>
    <vers num="12"> Deus autem, qui habitare fecit nomen
suum ibi, dissipet omnia regna et populum, qui extenderit manum
suam, ut contemnat et dissipet domum Dei illam, quæ est in
Ierusalem. Ego Darius statui decretum, quod studiose impleri
volo ».
</vers>
    <vers num="13"> Igitur Thathanai dux regionis trans
flumen et duces et consiliarii eius, secundum quod præceperat
Darius rex, sic diligenter exsecuti sunt.
</vers>
    <vers num="14"> Seniores autem Iudæorum
prosperabantur in ædificatione iuxta prophetiam Aggæi prophetæ
et Zachariæ filii Addo et perfecerunt ædificationem, iubente Deo
Israel et iubente Cyro et Dario et Artaxerxe regibus Persarum,
</vers>
    <vers num="15"> et compleverunt domum Dei istam die
tertia mensis Adar, qui est annus sextus regni Darii regis.
</vers>
    <vers num="16"> Fecerunt autem filii Israel,
sacerdotes et Levitæ et reliqui filiorum transmigrationis
dedicationem domus Dei illius in gaudio.
</vers>
    <vers num="17"> Et obtulerunt in dedicationem domus
Dei illius boves centum, arietes ducentos, agnos quadringentos,
hircos caprarum pro peccato totius Israel duodecim, iuxta numerum
tribuum Israel.
</vers>
    <vers num="18"> Et statuerunt sacerdotes in
ordinibus suis et Levitas in vicibus suis in ministerium Dei in
Ierusalem, sicut scriptum est in libro Moysi.
</vers>
    <vers num="19"> Fecerunt autem filii Israel
transmigrationis Pascha quarta decima die mensis primi.
</vers>
    <vers num="20"> Levitæ universi se purificaverunt;
purificati autem cuncti immolaverunt Pascha universis filiis
transmigrationis et fratribus suis sacerdotibus et sibi.
</vers>
    <vers num="21"> Et comederunt filii Israel, qui
reversi fuerant de transmigratione, et omnes, qui a coinquinatione
gentium terræ transierunt ad eos, ut quærerent Dominum, Deum
Israel.
</vers>
    <vers num="22"> Et fecerunt sollemnitatem Azymorum
septem diebus in lætitia, quoniam lætificaverat eos Dominus et
converterat cor regis Assyriæ ad eos, ut adiuvaret manus eorum in
opere domus Domini, Dei Israel.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Post hæc autem in regno
Artaxerxis regis Persarum, Esdras filius Saraiæ filii Azariæ
filii Helciæ
</vers>
    <vers num="2"> filii Sellum filii Sadoc filii
Achitob
</vers>
    <vers num="3"> filii Amariæ filii Azariæ filii
Meraioth
</vers>
    <vers num="4"> filii Zaraiæ filii Ozi filii
Bocci
</vers>
    <vers num="5"> filii Abisue filii Phinees filii
Eleazar filii Aaron summi sacerdotis,
</vers>
    <vers num="6"> ipse Esdras ascendit de Babylone et
ipse scriba velox in lege Moysi, quam dedit Dominus, Deus Israel.
Cumque manus Domini Dei eius esset super eum, dedit ei rex omnem
petitionem eius.
</vers>
    <vers num="7"> Et ascenderunt de filiis Israel et de
filiis sacerdotum et de filiis Levitarum et de cantoribus et de
ianitoribus et de oblatis in Ierusalem, anno septimo Artaxerxis
regis.
</vers>
    <vers num="8"> Venit in Ierusalem mense quinto, ipse
est annus septimus regis.
</vers>
    <vers num="9"> In primo die mensis primi cœpit
ascendere de Babylone et in primo die mensis quinti venit in
Ierusalem, iuxta manum Dei sui bonam super se.
</vers>
    <vers num="10"> Esdras enim applicavit cor suum, ut
investigaret et impleret legem Domini et faceret et doceret in
Israel præceptum et iudicium.
</vers>
    <vers num="11"> Hoc est autem exemplar epistulæ,
quam dedit rex Artaxerxes Esdræ sacerdoti, scribæ erudito in
mandatis Domini et præceptis eius in Israel.
</vers>
    <vers num="12"> « Artaxerxes rex regum
Esdræ sacerdoti, scribæ legis Dei cæli, salutem.
</vers>
    <vers num="13"> A me decretum est, ut cuicumque
placuerit in regno meo de populo Israel et de sacerdotibus eius et
de Levitis ire in Ierusalem, tecum vadat.
</vers>
    <vers num="14"> A facie enim regis et septem
consiliatorum eius missus es, ut visites Iudæam et Ierusalem
secundum legem Dei tui, quæ est in manu tua,
</vers>
    <vers num="15"> et ut feras argentum et aurum, quod
rex et consiliatores eius sponte obtulerunt Deo Israel, cuius in
Ierusalem tabernaculum est.
</vers>
    <vers num="16"> Et omne argentum et aurum,
quodcumque inveneris in universa provincia Babylonis simul cum
oblationibus sponte oblatis a populo et a sacerdotibus pro domo Dei
sui, quæ est in Ierusalem,
</vers>
    <vers num="17"> igitur studiose eme de hac pecunia
boves, arietes, agnos et oblationes et libamina eorum et offer ea
super altare templi Dei vestri, quod est in Ierusalem.
</vers>
    <vers num="18"> Sed et, si quid tibi et fratribus
tuis placuerit de reliquo argento et auro ut faciatis iuxta
voluntatem Dei vestri, facite.
</vers>
    <vers num="19"> Vasa quoque, quæ dantur tibi in
ministerium domus Dei tui, trade in conspectu Dei in Ierusalem.
</vers>
    <vers num="20"> Sed et cetera, quibus opus fuerit in
domum Dei tui, quantumcumque necesse est ut expendas, dabitur ab
ærario regis.
</vers>
    <vers num="21"> Et ego Artaxerxes rex statui atque
decrevi omnibus custodibus arcæ publicæ, qui sunt trans flumen,
ut quodcumque petierit a vobis Esdras sacerdos, scriba legis Dei
cæli, absque mora detis
</vers>
    <vers num="22"> usque ad argenti talenta centum et
usque ad frumenti coros centum et usque ad vini batos centum et
usque ad batos olei centum; sal vero absque mensura.
</vers>
    <vers num="23"> Omne, quod requirit Deus cæli,
tribuatur diligenter in domo Dei cæli, ne forte irascatur contra
regnum regis et filiorum eius.
</vers>
    <vers num="24"> Vobis quoque notum facimus de
universis sacerdotibus et Levitis et cantoribus et ianitoribus,
oblatis et ministris domus Dei huius, ut tributum et annonas et
vectigal non habeatis potestatem imponendi super eos.
</vers>
    <vers num="25"> Tu autem, Esdra, secundum sapientiam
Dei tui, quæ est in manu tua, constitue præsides et iudices, ut
iudicent omni populo, qui est trans flumen, his videlicet, qui
noverunt legem Dei tui; sed et imperitos docete.
</vers>
    <vers num="26"> Et omnis, qui non fecerit legem Dei
tui et legem regis diligenter, iudicium erit de eo, sive in mortem
sive in exsilium sive in damnum substantiæ eius vel certe in
carcerem ».
</vers>
    <vers num="27"> Benedictus Dominus, Deus patrum
nostrorum, qui dedit hoc in corde regis, ut glorificaret domum
Domini, quæ est in Ierusalem,
</vers>
    <vers num="28"> et in me inclinavit misericordiam
regis et consiliariorum eius et cunctorum principum eius potentium.
Et ego confortatus manu Domini Dei mei, quæ erat in me, congregavi
de Israel principes, qui ascenderent mecum.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Hi sunt ergo principes familiarum
et genealogia eorum, qui ascenderunt mecum in regno Artaxerxis
regis de Babylone:
</vers>
    <vers num="2"> De filiis Phinees, Gersom. De filiis
Ithamar, Daniel. De filiis David, Hattus filius Secheniæ.
</vers>
    <vers num="3"> De filiis Pharos, Zacharias; et cum
eo numerati sunt viri centum quinquaginta.
</vers>
    <vers num="4"> De filiis Phahathmoab, Elioenai
filius Zaraiæ, et cum eo ducenti viri.
</vers>
    <vers num="5"> De filiis Zethua, Sechenia filius
Iahaziel, et cum eo trecenti viri.
</vers>
    <vers num="6"> De filiis Adin, Ebed filius Ionathan,
et cum eo quinquaginta viri.
</vers>
    <vers num="7"> De filiis Elam, Iesaias filius
Athaliæ, et cum eo septuaginta viri.
</vers>
    <vers num="8"> De filiis Saphatiæ, Zabadia filius
Michael, et cum eo octoginta viri.
</vers>
    <vers num="9"> De filiis Ioab, Abdia filius Iahiel,
et cum eo ducenti decem et octo viri.
</vers>
    <vers num="10"> De filiis Bani, Selomith filius
Iosphiæ, et cum eo centum sexaginta viri.
</vers>
    <vers num="11"> De filiis Bebai, Zacharias filius
Bebai, et cum eo viginti octo viri.
</vers>
    <vers num="12"> De filiis Azgad, Iohanan filius
Eccetan, et cum eo centum et decem viri.
</vers>
    <vers num="13"> De filiis Adonicam ascenderunt
iuniores, et hæc nomina eorum: Eliphalet et Iehiel et Semeias, et
cum eis sexaginta viri.
</vers>
    <vers num="14"> De filiis Beguai, Uthai filius
Zabud, et cum eis septuaginta viri.
</vers>
    <vers num="15"> Congregavi autem eos ad fluvium, qui
decurrit ad Ahava, et mansimus ibi tribus diebus. Recensui populum
et sacerdotes; de filiis autem Levi non inveni ibi.
</vers>
    <vers num="16"> Itaque misi Eliezer et Ariel et
Semeiam et Ioiarib et Elnathan et Nathan et Zachariam et Mosollam
principes sapientes.
</vers>
    <vers num="17"> Et misi eos ad Eddo, qui est primus
in Chasphiæ loco, et posui in ore eorum verba, quæ loquerentur ad
Eddo et fratres eius, ut adducerent nobis ministros domus Dei
nostri.
</vers>
    <vers num="18"> Et adduxerunt nobis per manum Dei
nostri bonam super nos virum doctissimum de filiis Moholi filii
Levi filii Israel nomine Serebiam et filios eius et fratres eius
decem et octo
</vers>
    <vers num="19"> et Hasabiam et cum eo Iesaiam de
filiis Merari filiosque eius et fratres eius viginti
</vers>
    <vers num="20"> et de oblatis, quos dederant David
et principes ad ministeria Levitarum, ducentos viginti viros; omnes
hi suis nominibus recensiti sunt.
</vers>
    <vers num="21"> Et prædicavi ibi ieiunium iuxta
fluvium Ahava, ut affligeremur coram Deo nostro et peteremus ab eo
iter prosperum nobis et filiis nostris universæque substantiæ
nostræ.
</vers>
    <vers num="22"> Erubui enim petere a rege præsidium
et equites, qui defenderent nos ab inimico in via, quia dixeramus
regi: « Manus Dei nostri est super omnes, qui quærunt
eum in bonitate, et potentia eius et fortitudo eius super omnes,
qui derelinquunt eum ».
</vers>
    <vers num="23"> Ieiunavimus autem et rogavimus Deum
nostrum per hoc, et evenit nobis prospere.
</vers>
    <vers num="24"> Et separavi de principibus
sacerdotum duodecim, Serebiam et Hasabiam et cum eis de fratribus
eorum decem,
</vers>
    <vers num="25"> appendique eis argentum et aurum et
vasa: tributum domus Dei nostri, quod obtulerat rex et
consiliatores eius et principes eius universusque Israel eorum, qui
ibi inveniebantur.
</vers>
    <vers num="26"> Et appendi in manibus eorum argenti
talenta sescenta quinquaginta et vasa argentea centum, quæ
habebant talenta duo, auri centum talenta,
</vers>
    <vers num="27"> et crateres aureos viginti, qui
habebant solidos millenos, et vasa æris fulgentis optimi duo
pretiosa ut aurum.
</vers>
    <vers num="28"> Et dixi eis: « Vos sancti
Domini, et vasa sancta et argentum et aurum consecrata Domino, Deo
patrum nostrorum;
</vers>
    <vers num="29"> vigilate et custodite, donec
appendatis coram principibus sacerdotum et Levitarum et ducibus
familiarum Israel in Ierusalem, in habitaculis domus
Domini ».
</vers>
    <vers num="30"> Susceperunt autem sacerdotes et
Levitæ pondus argenti et auri et vasorum, ut deferrent Ierusalem
in domum Dei nostri.
</vers>
    <vers num="31"> Promovimus ergo a flumine Ahava
duodecimo die mensis primi, ut pergeremus Ierusalem; et manus Dei
nostri fuit super nos et liberavit nos de manu inimici et
insidiatoris in via,
</vers>
    <vers num="32"> et venimus Ierusalem et mansimus ibi
tribus diebus.
</vers>
    <vers num="33"> Die autem quarta appensum est
argentum et aurum et vasa in domo Dei nostri per manum Meremoth
filii Uriæ sacerdotis et cum eo Eleazar filius Phinees cumque eis
Iozabad filius Iesua et Noadia filius Bennui Levitæ,
</vers>
    <vers num="34"> iuxta numerum et pondus omnia;
descriptumque est omne pondus. In tempore illo,
</vers>
    <vers num="35"> qui venerant de captivitate, filii
transmigrationis, obtulerunt holocautomata Deo Israel, vitulos
duodecim pro omni populo Israel, arietes nonaginta sex, agnos
septuaginta septem, hircos pro peccato duodecim: omnia in
holocaustum Domino.
</vers>
    <vers num="36"> Dederunt autem edicta regis satrapis
regis et ducibus trans flumen et sublevaverunt populum et domum
Dei.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Postquam autem hæc completa sunt,
accesserunt ad me principes dicentes: « Non est
separatus populus Israel, sacerdotes et Levitæ a populis terrarum
et abominationibus eorum, Chananæi videlicet et Hetthæi et
Pherezæi et Iebusæi et Ammonitarum et Moabitarum et Ægyptiorum
et Amorræorum.
</vers>
    <vers num="2"> Tulerunt enim de filiabus eorum sibi
et filiis suis et commiscuerunt semen sanctum cum populis terrarum;
manus etiam principum et magistratuum fuit in transgressione hac
prima ».
</vers>
    <vers num="3"> Cumque audissem sermonem istum, scidi
vestimentum meum et pallium et evelli capillos capitis mei et
barbæ et sedi mærens.
</vers>
    <vers num="4"> Convenerunt autem ad me omnes, qui
timebant verba Dei Israel pro transgressione eorum, qui de
captivitate venerant; et ego sedebam tristis usque ad sacrificium
vespertinum.
</vers>
    <vers num="5"> Et in sacrificio vespertino surrexi
de afflictione mea et, scisso vestimento et pallio, curvavi genua
mea et expandi manus meas ad Dominum Deum meum.
</vers>
    <vers num="6"> Et dixi: « Deus meus,
confundor et erubesco levare faciem meam ad te, quoniam iniquitates
nostræ multiplicatæ sunt super caput nostrum, et delicta nostra
creverunt usque ad cælum
</vers>
    <vers num="7"> a diebus patrum nostrorum. Peccavimus
graviter usque ad diem hanc, et propter iniquitates nostras traditi
sumus, ipsi et reges nostri et sacerdotes nostri, in manum regum
terrarum et in gladium et in captivitatem et in rapinam et in
confusionem vultus sicut et die hac.
</vers>
    <vers num="8"> Et nunc ad momentum invenimus gratiam
apud Dominum Deum nostrum, ut servaret nobis reliquias et figeret
nobis tentorium in loco sancto eius et illuminaret oculos nostros
Deus noster et daret nobis solacium modicum in servitute
nostra.
</vers>
    <vers num="9"> Quia servi sumus, et in servitute
nostra non dereliquit nos Deus noster, sed inclinavit super nos
misericordiam regum Persarum, ut darent nobis solacium, et
erigeretur domus Dei nostri, et instaurarentur ruinæ eius, et
dedit nobis refugium in Iuda et Ierusalem.
</vers>
    <vers num="10"> Et nunc quid dicemus, Deus noster,
post hæc? Dereliquimus mandata tua,
</vers>
    <vers num="11"> quæ præcepisti in manu servorum
tuorum prophetarum dicens: “Terra, ad quam vos ingredimini,
ut possideatis eam, terra immunda est, iuxta immunditiam populorum
terrarum et abominationem eorum, qui repleverunt eam a fine usque
ad finem coinquinatione sua.
</vers>
    <vers num="12"> Nunc ergo filias vestras ne detis
filiis eorum et filias eorum ne accipiatis filiis vestris et non
quæratis pacem eorum et prosperitatem eorum usque in æternum, ut
confortemini et comedatis, quæ bona sunt terræ, et heredes
habeatis filios vestros usque in sæculum”.
</vers>
    <vers num="13"> Et post omnia, quæ venerunt super
nos in operibus nostris pessimis et in delicto nostro magno, quia
tu, Deus noster, non iudicasti secundum iniquitates nostras et
dedisti nobis salutem, sicut est hodie,
</vers>
    <vers num="14"> numquid amplius irrita faciemus
mandata tua et matrimonia iungemus cum populis abominationum
istarum? Numquid iratus es nobis usque ad consummationem, ut non
essent reliquiæ et salus?
</vers>
    <vers num="15"> Domine, Deus Israel, tua clementia
superstites sumus sicut die hac! Ecce coram te sumus in delicto
nostro; non enim stari potest coram te propter
hoc ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Dum ergo oraret Esdras et
imploraret flens et prostratus ante templum Dei, collectus est ad
eum de Israel cœtus grandis nimis virorum et mulierum et puerorum;
et flevit populus fletu multo.
</vers>
    <vers num="2"> Et respondit Sechenias filius Iehiel
de filiis Elam et dixit Esdræ: « Nos prævaricati sumus
in Deum nostrum et duximus uxores alienigenas de populis terræ.
Nunc autem spes est in Israel super hoc:
</vers>
    <vers num="3"> percutiamus fœdus cum Domino Deo
nostro, ut proiciamus universas uxores et eos, qui de his nati
sunt, iuxta voluntatem Domini et eorum, qui timent præceptum
Domini Dei nostri, et secundum legem fiat.
</vers>
    <vers num="4"> Surge, tuum est decernere, nosque
erimus tecum; confortare et fac ».
</vers>
    <vers num="5"> Surrexit ergo Esdras et fecit
principes sacerdotum et Levitarum et omnem Israel iurare, ut
facerent secundum verbum hoc, et iuraverunt.
</vers>
    <vers num="6"> Et surrexit Esdras ante domum Dei et
abiit ad cubiculum Iohanan filii Eliasib et pernoctavit ibi; panem
non comedit et aquam non bibit, lugebat enim transgressionem eorum,
qui venerant de captivitate.
</vers>
    <vers num="7"> Et missa est vox in Iuda et in
Ierusalem omnibus filiis transmigrationis, ut congregarentur in
Ierusalem;
</vers>
    <vers num="8"> et omnis, qui non venerit in tribus
diebus iuxta consilium principum et seniorum, auferetur universa
substantia eius, et ipse abicietur de cœtu transmigrationis.
</vers>
    <vers num="9"> Convenerunt igitur omnes viri Iudæ
et Beniamin in Ierusalem tribus diebus, ipse est mensis nonus
vicesimo die mensis, et sedit omnis populus in platea domus Dei,
trementes pro peccato et pluviis.
</vers>
    <vers num="10"> Et surrexit Esdras sacerdos et dixit
ad eos: « Vos transgressi estis et duxistis uxores
alienigenas, ut adderetis super delictum Israel.
</vers>
    <vers num="11"> Et nunc date confessionem Domino,
Deo patrum vestrorum, et facite placitum eius et separamini a
populis terræ et ab uxoribus alienigenis ».
</vers>
    <vers num="12"> Et respondit universa multitudo
dixitque voce magna: « Iuxta verbum tuum ad nos, sic
fiat.
</vers>
    <vers num="13"> Verumtamen quia populus multus est
et tempus pluviæ, et non sustinemus stare foris, et opus non est
diei unius vel duorum — multi quippe peccavimus in sermone
isto —
</vers>
    <vers num="14"> constituantur principes in universa
multitudine; et omnes in civitatibus nostris, qui duxerunt uxores
alienigenas, veniant in temporibus statutis, et cum his seniores
per civitatem et civitatem et iudices eius, donec avertatur ira Dei
nostri a nobis super peccato hoc ».
</vers>
    <vers num="15"> Tantummodo Ionathan filius Asael et
Iaasia filius Thecue steterunt contra hoc, et Mosollam et Sabethai
Levites adiuverunt eos.
</vers>
    <vers num="16"> Feceruntque sic filii
transmigrationis. Et elegit Esdras sacerdos viros principes
familiarum iuxta domus patrum eorum, omnes autem per nomina eorum,
et sederunt in die primo mensis decimi, ut quærerent rem.
</vers>
    <vers num="17"> Et absolverunt causam cunctorum, qui
duxerant uxores alienigenas, intra diem primam mensis primi.
</vers>
    <vers num="18"> Et inventi sunt de filiis
sacerdotum, qui duxerant uxores alienigenas. De filiis Iesua filii
Iosedec et de fratribus eius: Maasia et Eliezer et Iarib et
Godolia;
</vers>
    <vers num="19"> et dederunt manus suas, ut eicerent
uxores suas et pro delicto suo arietem offerrent.
</vers>
    <vers num="20"> Et de filiis Emmer: Hanani et
Zabadia.
</vers>
    <vers num="21"> Et de filiis Harim: Maasia et Elia
et Semeia et Iehiel et Ozias.
</vers>
    <vers num="22"> Et de filiis Phassur: Elioenai,
Maasia, Ismael, Nathanael, Iozabad et Elasa.
</vers>
    <vers num="23"> Et de filiis Levitarum: Iozabad et
Semei et Celaia, ipse est Celita, Phethahia, Iuda et Eliezer.
</vers>
    <vers num="24"> Et de cantoribus: Eliasib. Et de
ianitoribus: Sellum et Telem et Uri.
</vers>
    <vers num="25"> Et ex Israel de filiis Pharos: Remia
et Iezia et Melchia et Miamin et Eleazar et Melchia et Banaia.
</vers>
    <vers num="26"> Et de filiis Elam: Matthania,
Zacharias et Iehiel et Abdi et Ierimoth et Elia.
</vers>
    <vers num="27"> Et de filiis Zethua: Elioenai,
Eliasib, Matthania et Ierimoth et Zabad et Aziza.
</vers>
    <vers num="28"> Et de filiis Bebai: Iohanan,
Hanania, Zabbai, Athalai.
</vers>
    <vers num="29"> Et de filiis Beguai: Mosollam et
Melluch et Adaia, Iasub et Saal et Ramoth.
</vers>
    <vers num="30"> Et de filiis Phahathmoab: Edna et
Chalal, Banaias et Maasias, Matthanias, Beseleel, Bennui et
Manasse.
</vers>
    <vers num="31"> Et de filiis Harim: Eliezer, Iesia,
Melchias, Semeias, Simeon,
</vers>
    <vers num="32"> Beniamin, Melluch, Samarias.
</vers>
    <vers num="33"> Et de filiis Hasum: Matthanai,
Matthatha, Zabad, Eliphalet, Iermai, Manasse, Semei.
</vers>
    <vers num="34"> De filiis Bani: Maaddi, Amram et
Ioel,
</vers>
    <vers num="35"> Banaia et Badaias, Cheliau,
</vers>
    <vers num="36"> Vania, Meremoth et Eliasib,
</vers>
    <vers num="37"> Matthanias, Matthanai et Iasi.
</vers>
    <vers num="38"> Et de filiis Bennui: Semei
</vers>
    <vers num="39"> et Selemias et Nathan et Adaias
</vers>
    <vers num="40"> et Mechnedebai, Sisai, Sarai,
</vers>
    <vers num="41"> Azareel et Selemias, Samaria,
</vers>
    <vers num="42"> Sellum, Amaria, Ioseph.
</vers>
    <vers num="43"> De filiis Nabo: Iehiel, Matthathias,
Zabad, Zabina, Ieddu et Ioel et Banaia.
</vers>
    <vers num="44"> Omnes hi acceperant uxores
alienigenas et dimiserunt uxores et filios.</vers>
  </cap>
</romanliturgy>
