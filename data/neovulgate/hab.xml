<?xml version="1.0" encoding="utf-8"?>
<romanliturgy lingua="la" elibro="hab">
  <titulum>Prophetia Habacuc</titulum>
  <subtitulum>Capitulum 1</subtitulum>
  <cap num="1">
    <vers num="1"> Oraculum, quod vidit Habacuc
propheta.
</vers>
    <vers num="2"> Usquequo, Domine, clamabo,
et non exaudis?
Vociferabor ad te: « Violentia! »,
et non salvas?
</vers>
    <vers num="3"> Quare ostendisti mihi iniquitatem
et malitiam vides?
Et vastitas et violentia est coram me,
et facta est contentio, et iurgium exoritur.
</vers>
    <vers num="4"> Propter hoc languet lex,
et non pervenit usque ad finem iudicium.
Quia impius prævalet adversus iustum,
propterea egreditur iudicium perversum.
</vers>
    <vers num="5"> « Aspicite in gentibus et
videte,
admiramini et obstupescite,
quia opus facio in diebus vestris,
quod nemo credet, cum narrabitur.
</vers>
    <vers num="6"> Quia ecce ego suscitabo
Chaldæos,
gentem amaram et velocem,
ambulantem super latitudinem terræ,
ut possideat tabernacula non sua.
</vers>
    <vers num="7"> Horribilis et terribilis est,
ex semetipsa iudicium eius
et maiestas eius egredietur.
</vers>
    <vers num="8"> Leviores pardis equi eius
et sæviores lupis deserti;
et accurrunt equites eius:
equites namque eius de longe venient,
volabunt quasi aquila
festinans ad comedendum.
</vers>
    <vers num="9"> Omnes, ut violentiam faciant,
venient,
omnes facies eorum ventus urens;
et congregabunt quasi arenam captivos.
</vers>
    <vers num="10"> Et ipsa reges subsannabit,
tyrannis illudet;
ipsa super omnem munitionem ridebit
et comportabit aggerem et capiet eam.
</vers>
    <vers num="11"> Tunc ultra progrediens quasi ventus
pertransibit
et constituet fortitudinem suam deum suum ».
</vers>
    <vers num="12"> Numquid non tu a principio,
Domine,
Deus meus, sanctus meus,
qui non morieris?
Domine, ad iudicium posuisti eam; petra mea, ad corripiendum
fundasti eam.
</vers>
    <vers num="13"> Mundi sunt oculi tui, ne videas
malum;
et respicere ad iniquitatem non poteris.
Quare respicis super inique agentes et taces, devorante impio
iustiorem se?
</vers>
    <vers num="14"> Fecisti homines quasi pisces
maris,
quasi reptile non habens principem super se.
</vers>
    <vers num="15"> Omnes in hamo sublevat,
trahit eos in sagena sua
et congregat in rete suo;
super hoc lætatur et exsultat.
</vers>
    <vers num="16"> Propterea immolat sagenæ suæ
et sacrificat reti suo,
quia in ipsis incrassata est portio eius,
et cibus eius pinguis.
</vers>
    <vers num="17"> Propter hoc ergo evaginabit gladium
suum semper,
ut interficiat gentes sine misericordia?</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Super custodiam meam stabo
et consistam super speculam
et contemplabor, ut videam quid dicat mihi
et quid respondeat ad querelam meam.
</vers>
    <vers num="2"> Et respondit mihi Dominus et
dixit:
« Scribe visum
et explana eum super tabulas,
ut percurrat, qui legerit eum.
</vers>
    <vers num="3"> Quia adhuc visus ad tempus
constitutum,
sed anhelat in finem et non mentietur;
si moram fecerit, exspecta illum,
quia veniens veniet et non tardabit.
</vers>
    <vers num="4"> Ecce languidus, in quo non est anima
recta;
iustus autem in fide sua vivet ».
</vers>
    <vers num="5"> Et profecto divitiæ decipiunt virum
superbum,
et non perveniet ad finem;
qui dilatat quasi infernus fauces suas
et ipse quasi mors et non adimpletur:
et congregat ad se omnes gentes
et coacervat ad se omnes populos.
</vers>
    <vers num="6"> Numquid non omnes isti super eum
parabolam sument
et loquelam ænigmatum dicentes:
« Væ ei, qui multiplicat non sua — usquequo?
—
et aggravat pignora super se! ».
</vers>
    <vers num="7"> Numquid non repente consurgent, qui
mordeant te,
et evigilabunt agitantes te,
et eris in rapinam eis?
</vers>
    <vers num="8"> Quia tu spoliasti gentes multas,
spoliabunt te omnes, qui reliqui fuerint de populis;
propter sanguinem hominum et oppressionem terræ,
civitatum et omnium habitantium in eis.
</vers>
    <vers num="9"> Væ, qui congregat lucrum iniustum in
malum domui suæ,
ut ponat in excelso nidum suum
et salvet se de manu mali!
</vers>
    <vers num="10"> Consilium cepisti in confusionem
domui tuæ
concidendi populos multos
et peccasti in animam tuam.
</vers>
    <vers num="11"> Quia lapis de pariete clamabit,
et trabes de contignatione respondebit ei.
</vers>
    <vers num="12"> Væ, qui ædificat civitatem in
sanguinibus
et condit urbem in iniquitate!
</vers>
    <vers num="13"> Numquid non hæc a Domino sunt
exercituum,
ut laborent populi pro igne,
et gentes in vacuum fatigentur?
</vers>
    <vers num="14"> Quia replebitur terra cognitione
gloriæ Domini,
sicut aquæ operiunt mare.
</vers>
    <vers num="15"> Væ, qui potum dat amico suo
mittens venenum suum et inebrians eum,
ut aspiciat nuditatem eius!
</vers>
    <vers num="16"> Repleris ignominia pro gloria;
bibe tu quoque et denudare!
Transibit ad te calix dexteræ Domini,
et veniet ignominia super gloriam tuam.
</vers>
    <vers num="17"> Quia vastitas Libani operiet te,
et miseria animalium deterrebit te
propter sanguinem hominum et oppressionem terræ,
civitatum et omnium habitantium in eis.
</vers>
    <vers num="18"> Quid prodest sculptile,
quia sculpsit illud fictor suus;
conflatile et oraculum mendax,
quia speravit in figmento fictor eius, ut faceret simulacra
muta?
</vers>
    <vers num="19"> Væ, qui dicit ligno:
« Expergiscere! »,
« Surge! » lapidi tacenti!
Numquid ipse docere poterit?
Ecce iste coopertus est auro et argento,
et omnis spiritus non est in visceribus eius.
</vers>
    <vers num="20"> Dominus autem in templo sancto suo;
sileat a facie eius omnis terra.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Oratio Habacuc prophetæ.
Secundum melodiam lamentationum.
</vers>
    <vers num="2"> Domine, audivi auditionem tuam
et timui, Domine, opus tuum.
In medio annorum vivifica illud,
in medio annorum notum facies.
Cum iratus fueris, misericordiæ recordaberis.
</vers>
    <vers num="3"> Deus a Theman veniet,
et Sanctus de monte Pharan. — Selah.
Operit cælos gloria eius,
et laudis eius plena est terra.
</vers>
    <vers num="4"> Splendor eius ut lux erit,
radii ex manibus eius:
ibi abscondita est fortitudo eius.
</vers>
    <vers num="5"> Ante faciem eius ibit mors,
et egredietur pestis post pedes eius.
</vers>
    <vers num="6"> Stetit et concussit terram,
aspexit et dissolvit gentes.
Et contriti sunt montes sæculi,
incurvati sunt colles antiqui
ab itineribus æternitatis eius.
</vers>
    <vers num="7"> In afflictione vidi tentoria
Chusan;
turbantur pelles terræ Madian.
</vers>
    <vers num="8"> Numquid in fluminibus iratus es,
Domine,
aut in fluminibus furor tuus
vel in mari indignatio tua?
Quia ascendes super equos tuos,
quadrigas tuas victrices.
</vers>
    <vers num="9"> Suscitans suscitabis arcum tuum,
sagittis replevisti pharetram tuam. — Selah.
In fluvios scindes terram,
</vers>
    <vers num="10"> viderunt te et doluerunt montes.
Effuderunt aquas nubes,
dedit abyssus vocem suam,
in altum levavit manus suas.
</vers>
    <vers num="11"> Sol et luna steterunt in habitaculo
suo,
præ luce sagittarum tuarum discedunt,
præ splendore fulgurantis hastæ tuæ.
</vers>
    <vers num="12"> In fremitu calcabis terram,
in furore conteres gentes.
</vers>
    <vers num="13"> Egressus es in salutem populi
tui,
in salutem cum christo tuo.
Percussisti caput de domo impii,
denudasti fundamentum usque ad petram. — Selah.
</vers>
    <vers num="14"> Confodisti iaculis tuis caput
bellatorum eius,
venientium ut turbo ad dispergendum me;
exsultatio eorum, sicut eius, qui devorat pauperem in
abscondito.
</vers>
    <vers num="15"> Viam fecisti in mari equis tuis,
in luto aquarum multarum.
</vers>
    <vers num="16"> Audivi, et conturbatus est venter
meus,
ad vocem contremuerunt labia mea. Ingreditur putredo in ossibus
meis, et subter me vacillant gressus mei.
Conquiescam in die tribulationis,
ut ascendat super populum, qui invadit nos.
</vers>
    <vers num="17"> Ficus enim non florebit,
et non erit fructus in vineis;
mentietur opus olivæ,
et arva non afferent cibum;
abscissum est de ovili pecus,
et non est armentum in præsepibus.
</vers>
    <vers num="18"> Ego autem in Domino gaudebo
et exsultabo in Deo salvatore meo.
</vers>
    <vers num="19"> Dominus Deus fortitudo mea
et ponet pedes meos quasi cervorum et super excelsa mea deducet
me.
Magistro chori. Ad sonitum chordarum.</vers>
  </cap>
</romanliturgy>
