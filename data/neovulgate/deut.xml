<?xml version="1.0" encoding="utf-8"?>
<romanliturgy lingua="la" elibro="deut">
  <titulum>Liber Deuteronomii</titulum>
  <subtitulum>Capitulum 1</subtitulum>
  <cap num="1">
    <vers num="1"> Hæc sunt verba, quæ locutus est
Moyses ad omnem Israel trans Iordanem in solitudine, in Araba
contra Suph, inter Pharan et Thophel et Laban et Aseroth et
Dizahab.
</vers>
    <vers num="2"> Undecim dies de Horeb per viam montis
Seir usque Cadesbarne.
</vers>
    <vers num="3"> Quadragesimo anno, undecimo mense,
prima die mensis locutus est Moyses ad filios Israel omnia, quæ
præceperat illi Dominus ut diceret eis.
</vers>
    <vers num="4"> Postquam percussit Sehon regem
Amorræorum, qui habitavit in Hesebon, et Og regem Basan, qui
mansit in Astharoth et in Edrai,
</vers>
    <vers num="5"> trans Iordanem in terra Moab
cœpitque Moyses explanare legem hanc et dicere:
</vers>
    <vers num="6"> « Dominus Deus noster
locutus est ad nos in Horeb dicens: “Sufficit vobis quod in
hoc monte mansistis;
</vers>
    <vers num="7"> convertimini et proficiscimini et
venite ad montem Amorræorum et ad omnes vicinos eius: in Araba
atque montanis et in Sephela et in Nageb et iuxta litus maris, in
terram Chananæorum et in Libanum usque ad flumen magnum
Euphraten.
</vers>
    <vers num="8"> En, inquit, tradidi vobis terram:
ingredimini et possidete eam, super qua iuravit Dominus patribus
vestris, Abraham, Isaac et Iacob, ut daret illam eis et semini
eorum post eos”.
</vers>
    <vers num="9"> Dixique vobis illo in tempore: Non
possum solus sustinere vos;
</vers>
    <vers num="10"> Dominus Deus vester multiplicavit
vos, et estis hodie sicut stellæ cæli plurimi.
</vers>
    <vers num="11"> Dominus, Deus patrum vestrorum,
addat ad hunc numerum multa milia et benedicat vobis, sicut locutus
est vobis.
</vers>
    <vers num="12"> Non valeo solus vestra negotia
sustinere et pondus ac iurgia;
</vers>
    <vers num="13"> date vobis viros sapientes et
gnaros, et quorum conversatio sit probata in tribubus vestris, ut
ponam eos vobis principes.
</vers>
    <vers num="14"> Tunc respondistis mihi: “Bona
res est, quam vis facere”.
</vers>
    <vers num="15"> Tulique principes de tribubus
vestris viros sapientes et probatos et constitui eos principes
super vos: tribunos et centuriones et quinquagenarios ac decanos et
præfectos operum pro tribubus vestris.
</vers>
    <vers num="16"> Præcepique iudicibus vestris in
tempore illo: Audite causam fratrum vestrorum et, quod iustum est,
iudicate, sive civis sit ille sive peregrinus.
</vers>
    <vers num="17"> Non accipietis personam in iudicio;
ita parvum audietis ut magnum nec timebitis cuiusquam personam,
quia Dei iudicium est. Quod si difficile vobis aliquid visum
fuerit, referte ad me, et ego audiam.
</vers>
    <vers num="18"> Præcepique vobis in tempore illo
omnia, quæ facere deberetis.
</vers>
    <vers num="19"> Profecti autem de Horeb transivimus
per totam illam eremum maximam et terribilem, quam vidistis, per
viam montis Amorræi, sicut præceperat Dominus Deus noster nobis.
Cumque venissemus in Cadesbarne,
</vers>
    <vers num="20"> dixi vobis: Venistis ad montem
Amorræi, quem Dominus Deus noster daturus est nobis.
</vers>
    <vers num="21"> Vide terram, quam Dominus Deus tuus
dat tibi: ascende et posside eam, sicut locutus est tibi Dominus,
Deus patrum tuorum; noli metuere nec quidquam paveas.
</vers>
    <vers num="22"> Et accessistis ad me vos omnes atque
dixistis: “Mittamus viros ante nos, qui considerent terram et
renuntient de itinere, per quod debeamus ascendere, et de
civitatibus, ad quas pergere”.
</vers>
    <vers num="23"> Cumque mihi sermo placuisset, misi
ex vobis duodecim viros singulos de tribubus suis.
</vers>
    <vers num="24"> Qui cum perrexissent et ascendissent
in montana, venerunt usque ad Nehelescol et, considerata terra,
</vers>
    <vers num="25"> sumentes de fructibus eius
attulerunt ad nos atque dixerunt: “Bona est terra, quam
Dominus Deus noster daturus est nobis”.
</vers>
    <vers num="26"> Et noluistis ascendere, sed
increduli ad sermonem Domini Dei vestri
</vers>
    <vers num="27"> murmurastis in tabernaculis vestris
atque dixistis: “Odit nos Dominus et idcirco eduxit nos de
terra Ægypti, ut traderet nos in manu Amorræi atque deleret.
</vers>
    <vers num="28"> Quo ascendemus? Fratres nostri
terruerunt cor nostrum dicentes: Maxima multitudo est et nobis in
statura procerior; urbes magnæ et ad cælum usque munitæ; etiam
filios Enacim vidimus ibi”.
</vers>
    <vers num="29"> Et dixi vobis: Nolite metuere nec
timeatis eos.
</vers>
    <vers num="30"> Dominus Deus, qui ductor est vester,
ipse pro vobis pugnabit, sicut fecit in Ægypto, vobis
videntibus.
</vers>
    <vers num="31"> Et in solitudine — ipse
vidisti — portavit te Dominus Deus tuus, ut solet homo
gestare parvulum filium suum, in omni via, per quam ambulastis,
donec veniretis ad locum istum.
</vers>
    <vers num="32"> Et nec sic quidem credidistis Domino
Deo vestro,
</vers>
    <vers num="33"> qui præcessit vos in via, et
metatus est locum, in quo tentoria figere deberetis, nocte
ostendens vobis iter per ignem et die per columnam nubis.
</vers>
    <vers num="34"> Cumque audisset Dominus vocem
sermonum vestrorum, iratus iuravit et ait:
</vers>
    <vers num="35"> “Non videbit quispiam de viris
generationis huius pessimæ terram bonam, quam sub iuramento
pollicitus sum patribus vestris,
</vers>
    <vers num="36"> præter Chaleb filium Iephonne: ipse
enim videbit eam, et ipsi dabo terram, quam calcavit, et filiis
eius, quia adimplevit ut sequeretur Dominum”.
</vers>
    <vers num="37"> Mihi quoque iratus Dominus propter
vos dixit: “Nec tu ingredieris illuc;
</vers>
    <vers num="38"> sed Iosue filius Nun minister tuus
ipse intrabit illuc. Hunc robora, et ipse terram sorte dividat
Israeli.
</vers>
    <vers num="39"> Parvuli vestri, de quibus dixistis
quod captivi ducerentur, et filii, qui hodie boni ac mali ignorant
distantiam, ipsi ingredientur; et ipsis dabo terram, et possidebunt
eam.
</vers>
    <vers num="40"> Vos autem revertimini et abite in
solitudinem per viam maris Rubri”.
</vers>
    <vers num="41"> Et respondistis mihi:
“Peccavimus Domino; nos ascendemus atque pugnabimus, sicut
præcepit nobis Dominus Deus noster”. Cumque instructi armis
pergeretis in montem,
</vers>
    <vers num="42"> ait mihi Dominus: “Dic ad eos:
Nolite ascendere neque pugnetis, non enim sum vobiscum, ne cadatis
coram inimicis vestris”.
</vers>
    <vers num="43"> Locutus sum, et non audistis, sed
adversantes imperio Domini et tumentes superbia ascendistis in
montem.
</vers>
    <vers num="44"> Itaque egressus Amorræus, qui
habitat in monte illo, obviam vobis, persecutus est vos, sicut
solent apes persequi, et cecidit vos de Seir usque Horma.
</vers>
    <vers num="45"> Cumque reversi ploraretis coram
Domino, non audivit vos nec voci vestræ voluit acquiescere.
</vers>
    <vers num="46"> Sedistis ergo in Cades multo illo
tempore, dum ibi mansistis.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Profectique inde venimus in
solitudinem per viam maris Rubri, sicut mihi dixerat Dominus; et
circuivimus montem Seir longo tempore.
</vers>
    <vers num="2"> Dixitque Dominus ad me:
</vers>
    <vers num="3"> “Sufficit vobis circuire montem
istum; ite contra aquilonem.
</vers>
    <vers num="4"> Et populo præcipe dicens:
Transibitis per terminos fratrum vestrorum filiorum Esau, qui
habitant in Seir, et timebunt vos.
</vers>
    <vers num="5"> Cavete ergo diligenter, ne moveamini
contra eos; neque enim dabo vobis de terra eorum, quantum potest
unius pedis calcare vestigium, quia in possessionem Esau dedi
montem Seir.
</vers>
    <vers num="6"> Cibos emetis ab eis pecunia et
comedetis; etiam aquam emptam haurietis et bibetis.
</vers>
    <vers num="7"> Dominus Deus tuus benedixit tibi in
omni opere manuum tuarum; novit iter tuum, quomodo transieris
solitudinem hanc magnam per quadraginta annos habitans tecum
Dominus Deus tuus, et nihil tibi defuit”.
</vers>
    <vers num="8"> Cumque transissemus fratres nostros
filios Esau, qui habitabant in Seir, per viam Arabæ de Ailath et
de Asiongaber, vertimus nos et venimus per iter, quod ducit in
desertum Moab.
</vers>
    <vers num="9"> Dixitque Dominus ad me: “Non
pugnes contra Moabitas nec ineas adversus eos prœlium; non enim
dabo tibi quidquam de terra eorum, quia filiis Lot tradidi Ar in
possessionem.
</vers>
    <vers num="10"> — Emim primi fuerunt
habitatores eius, populus magnus et multus et tam excelsus ut
Enacim;
</vers>
    <vers num="11"> ipsi quoque Raphaim reputabantur
sicut Enacim; denique Moabitæ appellant eos Emim.
</vers>
    <vers num="12"> In Seir autem prius habitaverunt
Horim; quibus expulsis atque deletis, habitaverunt filii Esau pro
eis, sicut fecit Israel in terra possessionis suæ, quam dedit eis
Dominus —.
</vers>
    <vers num="13"> Surgite ergo et transite torrentem
Zared”. Et transivimus torrentem Zared.
</vers>
    <vers num="14"> Tempus autem, quo ambulavimus de
Cadesbarne usque ad transitum torrentis Zared, triginta octo
annorum fuit, donec consumeretur omnis generatio hominum bellatorum
de castris, sicut iuraverat eis Dominus,
</vers>
    <vers num="15"> cuius manus fuit adversum eos, ut
interirent de castrorum medio.
</vers>
    <vers num="16"> Postquam autem universi ceciderunt
pugnatores de medio populi,
</vers>
    <vers num="17"> locutus est Dominus ad me
dicens:
</vers>
    <vers num="18"> “Tu transibis hodie terminos
Moab, urbem nomine Ar;
</vers>
    <vers num="19"> et accedens in vicina filiorum
Ammon, cave, ne pugnes contra eos nec movearis ad prœlium; non
enim dabo tibi de terra filiorum Ammon, quia filiis Lot dedi eam in
possessionem.
</vers>
    <vers num="20"> — Terra Raphaim reputata est
et ipsa olim habitaverunt Raphaim in ea, quos Ammonitæ vocant
Zomzommim,
</vers>
    <vers num="21"> populus magnus et multus et proceræ
longitudinis sicut Enacim, quos delevit Dominus a facie eorum et
fecit illos habitare pro eis,
</vers>
    <vers num="22"> sicut fecerat filiis Esau, qui
habitant in Seir, delens Horim et terram eorum illis tradens, quam
possident usque in præsens.
</vers>
    <vers num="23"> Hevæos quoque, qui habitabant in
villis usque Gazam, Caphtorim, qui egressi de Caphtor deleverunt
eos et habitaverunt pro illis —.
</vers>
    <vers num="24"> Surgite! Proficiscimini et transite
torrentem Arnon: ecce tradidi in manu tua Sehon regem Hesebon
Amorræum; et terram eius incipe possidere et committe adversus eum
prœlium.
</vers>
    <vers num="25"> Hodie incipiam mittere terrorem
atque formidinem tuam in populos, qui habitant sub omni cælo, ut,
audito nomine tuo, paveant et contremiscant coram te”.
</vers>
    <vers num="26"> Misi ergo nuntios de solitudine
Cademoth ad Sehon regem Hesebon verbis pacificis dicens:
</vers>
    <vers num="27"> Transibo per terram tuam, publica
gradiar via, non declinabo neque ad dexteram neque ad
sinistram;
</vers>
    <vers num="28"> alimenta pretio vende mihi, ut
vescar, aquam pecunia tribue mihi, et sic bibam; tantum est ut mihi
concedas transitum,
</vers>
    <vers num="29"> sicut fecerunt mihi filii Esau, qui
habitant in Seir, et Moabitæ, qui morantur in Ar, donec veniam ad
Iordanem et transeam in terram, quam Dominus Deus noster daturus
est nobis.
</vers>
    <vers num="30"> Noluitque Sehon rex Hesebon dare
nobis transitum, quia induraverat Dominus Deus tuus spiritum eius
et obfirmaverat cor illius, ut traderetur in manus tuas, sicut est
in præsenti die.
</vers>
    <vers num="31"> Dixitque Dominus ad me: “Ecce
cœpi tradere tibi Sehon et terram eius. Incipe possidere
eam!”.
</vers>
    <vers num="32"> Egressusque est Sehon obviam nobis
cum omni populo suo ad prœlium in Iasa,
</vers>
    <vers num="33"> et tradidit eum Dominus Deus noster
nobis; percussimusque eum cum filiis suis et omni populo suo.
</vers>
    <vers num="34"> Cunctasque urbes eius in tempore
illo cepimus et percussimus anathemate singulas civitates cum viris
ac mulieribus et parvulis; neminem reliquimus in eis
superstitem,
</vers>
    <vers num="35"> absque iumentis, quæ in partem
venere prædantium, et spoliis urbium, quas cepimus.
</vers>
    <vers num="36"> Ab Aroer, quæ est super ripam
torrentis Arnon, et oppido, quod in valle situm est, usque Galaad
non fuit civitas, quæ nostras effugeret manus: omnia tradidit
Dominus Deus noster nobis,
</vers>
    <vers num="37"> absque terra filiorum Ammon, ad quam
non accessisti, cunctis, quæ adiacent torrenti Iaboc, et urbibus
montanis universisque locis, a quibus nos prohibuit Dominus Deus
noster.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Itaque conversi ascendimus per
iter Basan; egressusque est Og rex Basan in occursum nobis cum omni
populo suo ad bellandum in Edrai.
</vers>
    <vers num="2"> Dixitque Dominus ad me: “Ne
timeas eum, quia in manu tua tradidi eum cum omni populo ac terra
sua; faciesque ei, sicut fecisti Sehon regi Amorræorum, qui
habitavit in Hesebon”.
</vers>
    <vers num="3"> Tradidit ergo Dominus Deus noster in
manibus nostris etiam Og regem Basan et universum populum eius;
percussimusque eos usque ad internecionem.
</vers>
    <vers num="4"> Et cepimus cunctas civitates eius in
illo tempore. Non fuit oppidum, quod nos effugeret: sexaginta
urbes, omnem regionem Argob, regnum Og in Basan.
</vers>
    <vers num="5"> Cunctæ urbes erant munitæ muris
altissimis portisque et vectibus, absque oppidis innumeris, quæ
non habebant muros.
</vers>
    <vers num="6"> Et percussimus eos anathemate, sicut
feceramus Sehon regi Hesebon, disperdentes omnem civitatem virosque
ac mulieres et parvulos;
</vers>
    <vers num="7"> iumenta autem et spolia urbium
diripuimus.
</vers>
    <vers num="8"> Tulimusque illo in tempore terram de
manu duorum regum Amorræorum, qui erant trans Iordanem, a torrente
Arnon usque ad montem Hermon
</vers>
    <vers num="9"> — Sidonii vocant Hermon Sarion
et Amorræi Sanir —
</vers>
    <vers num="10"> omnes civitates, quæ sitæ sunt in
planitie, et universam terram Galaad et Basan usque Salcha et
Edrai, civitates regni Og in Basan.
</vers>
    <vers num="11"> — Solus quippe Og rex Basan
remanserat de residuis Raphaim. Monstratur lectus eius ferreus.
Nonne est in Rabba filiorum Ammon? Novem cubitos habet longitudinis
et quattuor latitudinis ad mensuram cubiti virilis manus
—.
</vers>
    <vers num="12"> Terramque hanc possedimus in tempore
illo ab Aroer, quæ est super ripam torrentis Arnon, usque ad
mediam partem montis Galaad; et civitates illius dedi Ruben et
Gad.
</vers>
    <vers num="13"> Reliquam autem partem Galaad et
omnem Basan, regnum Og, tradidi mediæ tribui Manasse, omnem
regionem Argob. Cuncta Basan vocatur terra Raphaim.
</vers>
    <vers num="14"> Iair filius Manasse possedit omnem
regionem Argob usque ad terminos Gesuri et Maachathi; vocavitque ea
ex nomine suo Basan Havoth Iair (id est villas Iair) usque in
præsentem diem.
</vers>
    <vers num="15"> Machir quoque dedi Galaad.
</vers>
    <vers num="16"> Et tribubus Ruben et Gad dedi de
terra Galaad usque ad torrentem Arnon, medium torrentis et
confinium usque ad torrentem Iaboc, qui est terminus filiorum
Ammon;
</vers>
    <vers num="17"> et Arabam atque Iordanem et terminos
a Chenereth usque ad mare Arabæ, quod est mare Salis, ad radices
montis Phasga contra orientem.
</vers>
    <vers num="18"> Præcepique vobis in tempore illo
dicens: Dominus Deus vester dedit vobis terram hanc in hereditatem;
expediti præcedite fratres vestros filios Israel, omnes viri
robusti,
</vers>
    <vers num="19"> absque uxoribus et parvulis ac
iumentis. Novi enim quod plura habeatis pecora, et in urbibus
remanere debebunt, quas tradidi vobis,
</vers>
    <vers num="20"> donec requiem tribuat Dominus
fratribus vestris, sicut vobis tribuit, et possideant etiam ipsi
terram, quam Dominus Deus vester daturus est eis trans Iordanem;
tunc revertetur unusquisque in possessionem suam, quam dedi
vobis.
</vers>
    <vers num="21"> Iosue quoque in tempore illo
præcepi dicens: Oculi tui viderunt, quæ fecit Dominus Deus vester
duobus his regibus; sic faciet omnibus regnis, ad quæ transiturus
es.
</vers>
    <vers num="22"> Ne timeas eos: Dominus enim Deus
vester pugnabit pro vobis.
</vers>
    <vers num="23"> Precatusque sum Dominum in tempore
illo dicens:
</vers>
    <vers num="24"> Domine Deus, tu cœpisti ostendere
servo tuo magnitudinem tuam manumque fortissimam; neque enim est
alius Deus vel in cælo vel in terra, qui possit facere opera tua
et comparari fortitudini tuæ.
</vers>
    <vers num="25"> Transeam igitur et videam terram
hanc optimam trans Iordanem et montem istum egregium et
Libanum.
</vers>
    <vers num="26"> Iratusque est Dominus mihi propter
vos nec exaudivit me, sed dixit mihi: “Sufficit tibi;
nequaquam ultra loquaris de hac re ad me.
</vers>
    <vers num="27"> Ascende cacumen Phasgæ et oculos
tuos circumfer ad occidentem et aquilonem austrumque et orientem et
aspice; nec enim transibis Iordanem istum.
</vers>
    <vers num="28"> Præcipe Iosue et corrobora eum
atque conforta, quia ipse præcedet populum istum et dividet eis
terram, quam visurus es”.
</vers>
    <vers num="29"> Mansimusque in valle contra
Bethphegor.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et nunc, Israel, audi præcepta et
iudicia, quæ ego doceo vos, ut facientes ea vivatis et
ingredientes possideatis terram, quam Dominus, Deus patrum
vestrorum, daturus est vobis.
</vers>
    <vers num="2"> Non addetis ad verbum, quod vobis
loquor, neque auferetis ex eo; custodite mandata Domini Dei vestri,
quæ ego præcipio vobis.
</vers>
    <vers num="3"> Oculi vestri viderunt omnia, quæ
fecit Dominus contra Baalphegor, quomodo contriverit omnes cultores
eius de medio vestri;
</vers>
    <vers num="4"> vos autem, qui adhæretis Domino Deo
vestro, vivitis universi usque in præsentem diem.
</vers>
    <vers num="5"> En docui vos præcepta atque iudicia,
sicut mandavit mihi Dominus Deus meus, ut faceretis ea in terra,
quam possessuri estis,
</vers>
    <vers num="6"> et observaretis et impleretis opere.
Hæc est enim vestra sapientia et intellectus coram populis, ut
audientes universa præcepta hæc dicant: “En populus sapiens
et intellegens, gens magna hæc!”.
</vers>
    <vers num="7"> Quæ est enim alia natio tam grandis,
quæ habeat deos appropinquantes sibi, sicut Dominus Deus noster
adest cunctis obsecrationibus nostris?
</vers>
    <vers num="8"> Et quæ est alia gens sic inclita, ut
habeat præcepta iustaque iudicia, sicut est universa lex hæc,
quam ego proponam hodie ante oculos vestros?
</vers>
    <vers num="9"> Custodi igitur temetipsum et animam
tuam sollicite, ne obliviscaris verborum, quæ viderunt oculi tui,
et ne excidant de corde tuo cunctis diebus vitæ tuæ. Docebis ea
filios ac nepotes tuos
</vers>
    <vers num="10"> die, in quo stetisti coram Domino
Deo tuo in Horeb, quando Dominus locutus est mihi: “Congrega
ad me populum, ut audiant sermones meos et discant timere me omni
tempore, quo vivunt in terra, doceantque filios suos”.
</vers>
    <vers num="11"> Et accessistis et stetistis ad
radices montis, qui ardebat usque ad cælum, erantque in eo
tenebræ, nubes et caligo.
</vers>
    <vers num="12"> Locutusque est Dominus ad vos de
medio ignis; vocem verborum audistis et formam penitus non
vidistis.
</vers>
    <vers num="13"> Et ostendit vobis pactum suum, quod
præcepit, ut faceretis, et decem verba, quæ scripsit in duabus
tabulis lapideis.
</vers>
    <vers num="14"> Mihique mandavit in illo tempore, ut
docerem vos præcepta et iudicia, quæ facere deberetis in terra,
quam possessuri estis.
</vers>
    <vers num="15"> Custodite igitur sollicite animas
vestras. Non vidistis aliquam similitudinem in die, qua locutus est
vobis Dominus in Horeb de medio ignis;
</vers>
    <vers num="16"> ne forte corrupti faciatis vobis
sculptam similitudinem, imaginem masculi vel feminæ,
</vers>
    <vers num="17"> similitudinem omnium iumentorum,
quæ sunt super terram, vel avium sub cælo volantium
</vers>
    <vers num="18"> atque reptilium, quæ moventur in
terra, sive piscium, qui sub terra morantur in aquis;
</vers>
    <vers num="19"> et ne forte oculis elevatis ad
cælum videas solem et lunam et astra, omnem exercitum cæli, et
errore deceptus adores ea et colas, quæ attribuit Dominus Deus
tuus cunctis gentibus, quæ sub cælo sunt.
</vers>
    <vers num="20"> Vos autem tulit Dominus et eduxit de
fornace ferrea Ægypti, ut haberet populum hereditarium, sicut est
in præsenti die.
</vers>
    <vers num="21"> Iratusque est Dominus contra me
propter sermones vestros et iuravit, ut non transirem Iordanem nec
ingrederer terram optimam, quam Dominus Deus tuus daturus est tibi
in hæreditatem.
</vers>
    <vers num="22"> Ecce morior in hac humo, non
transibo Iordanem; vos transibitis et possidebitis terram egregiam
hanc.
</vers>
    <vers num="23"> Cavete, ne quando obliviscamini
pacti Domini Dei vestri, quod pepigit vobiscum, et faciatis vobis
sculptam similitudinem omnium, quæ fieri Dominus Deus tuus
prohibuit;
</vers>
    <vers num="24"> quia Dominus Deus tuus ignis
consumens est, Deus æmulator.
</vers>
    <vers num="25"> Si genueris filios ac nepotes, et
morati fueritis in terra corruptique feceritis aliquam
similitudinem sculptam patrantes malum coram Domino Deo tuo, ut eum
ad iracundiam provocetis,
</vers>
    <vers num="26"> testes invoco contra vos hodie
cælum et terram, cito perituros vos esse de terra, quam, transito
Iordane, possessuri estis: non habitabitis in ea longo tempore, sed
delebit vos Dominus
</vers>
    <vers num="27"> atque disperget in gentes, et
remanebitis pauci in nationibus, ad quas vos ducturus est
Dominus.
</vers>
    <vers num="28"> Ibique servietis diis, qui hominum
manu fabricati sunt, ligno et lapidi, qui non vident nec audiunt
nec comedunt nec odorantur.
</vers>
    <vers num="29"> Cumque quæsieris ibi Dominum Deum
tuum, invenies eum, si tamen toto corde quæsieris eum et tota
anima tua.
</vers>
    <vers num="30"> Postquam in tribulatione tua te
invenerint omnia, quæ prædicta sunt, novissimo tempore reverteris
ad Dominum Deum tuum et audies vocem eius;
</vers>
    <vers num="31"> quia Deus misericors Dominus Deus
tuus est, non dimittet te nec omnino delebit neque obliviscetur
pacti, in quo iuravit patribus tuis.
</vers>
    <vers num="32"> Interroga de diebus antiquis, qui
fuerunt ante te ex die, quo creavit Deus hominem super terram, et a
summo cæli usque ad summum eius, si facta est aliquando
huiuscemodi res magna, aut umquam cognitum est,
</vers>
    <vers num="33"> num audivit populus vocem Dei
loquentis de medio ignis, sicut tu audisti et vixisti?
</vers>
    <vers num="34"> Aut tentavit Deus, ut ingrederetur
et tolleret sibi gentem de medio nationis per tentationes, signa
atque portenta, per pugnam et robustam manum extentumque brachium
et terrores magnos, iuxta omnia, quæ fecit pro vobis Dominus Deus
vester in Ægypto, videntibus oculis tuis?
</vers>
    <vers num="35"> Tibi monstratum est, ut scires
quoniam Dominus ipse est Deus, et non est alius præter eum.
</vers>
    <vers num="36"> De cælo te fecit audire vocem suam,
ut doceret te, et in terra ostendit tibi ignem suum maximum; et
audisti verba illius de medio ignis,
</vers>
    <vers num="37"> quia dilexit patres tuos et elegit
semen eorum post eos. Eduxitque te vultu suo in virtute sua magna
ex Ægypto,
</vers>
    <vers num="38"> ut expelleret nationes maiores et
fortiores te in introitu tuo et introduceret te daretque tibi
terram earum in possessionem, sicut cernis in præsenti die.
</vers>
    <vers num="39"> Scito ergo hodie et cogitato in
corde tuo quod Dominus ipse sit Deus in cælo sursum et in terra
deorsum, et non sit alius.
</vers>
    <vers num="40"> Custodi præcepta eius atque
mandata, quæ ego præcipio tibi hodie, ut bene sit tibi et filiis
tuis post te, et permaneas multo tempore super terram, quam Dominus
Deus tuus daturus est tibi ».
</vers>
    <vers num="41"> Tunc separavit Moyses tres civitates
trans Iordanem ad orientalem plagam,
</vers>
    <vers num="42"> ut confugiat ad eas, qui occiderit
nolens proximum suum, nec fuerit inimicus ante unum et alterum
diem, et ad harum aliquam urbium possit evadere et vivat:
</vers>
    <vers num="43"> Bosor in solitudine, quæ sita est
in terra campestri, pro tribu Ruben, et Ramoth in Galaad pro tribu
Gad et Golan in Basan pro tribu Manasse.
</vers>
    <vers num="44"> Ista est lex, quam proposuit Moyses
coram filiis Israel;
</vers>
    <vers num="45"> hæc testimonia et præcepta atque
iudicia, quæ locutus est ad filios Israel, quando egressi sunt de
Ægypto,
</vers>
    <vers num="46"> trans Iordanem in valle contra
Bethphegor, in terra Sehon regis Amorræi, qui habitavit in
Hesebon, quem percussit Moyses et filii Israel egressi ex
Ægypto.
</vers>
    <vers num="47"> Et possederunt terram eius et terram
Og regis Basan, duorum regum Amorræorum, qui erant trans Iordanem
ad solis ortum,
</vers>
    <vers num="48"> ab Aroer, quæ sita est super ripam
torrentis Arnon, usque ad montem Sion, qui est Hermon,
</vers>
    <vers num="49"> omnem Arabam trans Iordanem ad
orientalem plagam usque ad mare Arabæ et usque ad radices montis
Phasga.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Vocavitque Moyses omnem Israelem
et dixit ad eos: « Audi, Israel, præcepta atque
iudicia, quæ ego loquor in auribus vestris hodie; discite ea et
opere complete.
</vers>
    <vers num="2"> Dominus Deus noster pepigit nobiscum
fœdus in Horeb.
</vers>
    <vers num="3"> Non cum patribus nostris iniit pactum
hoc sed nobiscum, qui in præsentiarum hic sumus, omnibus nobis,
qui vivimus.
</vers>
    <vers num="4"> Facie ad faciem locutus est vobis in
monte de medio ignis;
</vers>
    <vers num="5"> ego sequester et medius fui inter
Dominum et vos in tempore illo, ut annuntiarem vobis verba eius;
timuistis enim ignem et non ascendistis in montem. Et ait:
</vers>
    <vers num="6"> “Ego Dominus Deus tuus, qui
eduxi te de terra Ægypti, de domo servitutis.
</vers>
    <vers num="7"> Non habebis deos alienos in conspectu
meo.
</vers>
    <vers num="8"> Non facies tibi sculptile nec
similitudinem omnium, quæ in cælo sunt desuper et quæ in terra
deorsum et quæ versantur in aquis sub terra.
</vers>
    <vers num="9"> Non adorabis ea et non coles: Ego
enim sum Dominus Deus tuus, Deus æmulator, reddens iniquitatem
patrum super filios in tertiam et quartam generationem his, qui
oderunt me,
</vers>
    <vers num="10"> et faciens misericordiam in multa
milia diligentibus me et custodientibus præcepta mea.
</vers>
    <vers num="11"> Non usurpabis nomen Domini Dei tui
frustra, quia non erit impunitus, qui super re vana nomen eius
assumpserit.
</vers>
    <vers num="12"> Observa diem sabbati, ut sanctifices
eum, sicut præcepit tibi Dominus Deus tuus.
</vers>
    <vers num="13"> Sex diebus operaberis et facies
omnia opera tua.
</vers>
    <vers num="14"> Septimus dies sabbatum est Domino
Deo tuo. Non facies in eo quidquam operis tu et filius tuus et
filia, servus et ancilla et bos et asinus et omne iumentum tuum et
peregrinus tuus, qui est intra portas tuas, ut requiescat servus
tuus et ancilla tua sicut et tu.
</vers>
    <vers num="15"> Memento quod et ipse servieris in
Ægypto, et eduxerit te inde Dominus Deus tuus in manu forti et
brachio extento: idcirco præcepit tibi, ut observares diem
sabbati.
</vers>
    <vers num="16"> Honora patrem tuum et matrem, sicut
præcepit tibi Dominus Deus tuus, ut longo vivas tempore et bene
sit tibi in terra, quam Dominus Deus tuus daturus est tibi.
</vers>
    <vers num="17"> Non occides.
</vers>
    <vers num="18"> Neque mœchaberis.
</vers>
    <vers num="19"> Furtumque non facies.
</vers>
    <vers num="20"> Nec loqueris contra proximum tuum
falsum testimonium.
</vers>
    <vers num="21"> Nec concupisces uxorem proximi tui.
Nec desiderabis domum proximi tui, non agrum, non servum, non
ancillam, non bovem, non asinum et universa, quæ illius
sunt”.
</vers>
    <vers num="22"> Hæc verba locutus est Dominus ad
omnem multitudinem vestram in monte, de medio ignis et nubis et
caliginis voce magna nihil addens amplius; et scripsit ea in duabus
tabulis lapideis, quas tradidit mihi.
</vers>
    <vers num="23"> Vos autem, postquam audistis vocem
de medio tenebrarum et montem ardere vidistis, accessistis ad me
omnes principes tribuum et maiores natu
</vers>
    <vers num="24"> atque dixistis: “Ecce ostendit
nobis Dominus Deus noster maiestatem et magnitudinem suam; vocem
eius audivimus de medio ignis et probavimus hodie quod, loquente
Deo cum homine, vixerit homo.
</vers>
    <vers num="25"> Nunc autem cur moriemur, et
devorabit nos ignis hic maximus? Si enim audierimus ultra vocem
Domini Dei nostri, moriemur.
</vers>
    <vers num="26"> Quid est omnis caro, ut audiat vocem
Dei viventis, qui de medio ignis loquitur, sicut nos audivimus, et
possit vivere?
</vers>
    <vers num="27"> Tu magis accede et audi cuncta, quæ
dixerit Dominus Deus noster, et tu loqueris ad nos cuncta, quæ
dixerit Dominus Deus noster tibi, et nos audientes faciemus
ea”.
</vers>
    <vers num="28"> Quod cum audisset Dominus, ait ad
me: “Audivi vocem verborum populi huius, quæ locuti sunt
tibi: bene omnia sunt locuti.
</vers>
    <vers num="29"> Quis det talem eos habere mentem, ut
timeant me et custodiant universa mandata mea in omni tempore, ut
bene sit eis et filiis eorum in sempiternum?
</vers>
    <vers num="30"> Vade et dic eis: Revertimini in
tentoria vestra.
</vers>
    <vers num="31"> Tu vero, hic sta mecum, et loquar
tibi omnia mandata et præcepta atque iudicia, quæ docebis eos, ut
faciant ea in terra, quam dabo illis in possessionem”.
</vers>
    <vers num="32"> Custodite igitur et facite, quæ
præcepit Dominus Deus vester vobis; non declinabitis neque ad
dexteram neque ad sinistram,
</vers>
    <vers num="33"> sed per totam viam, quam præcepit
Dominus Deus vester, ambulabitis, ut vivatis, et bene sit vobis, et
protelentur dies in terra possessionis vestræ.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Hæc sunt mandata et præcepta
atque iudicia, quæ mandavit Dominus Deus vester, ut docerem vos,
et faciatis ea in terra, ad quam transgredimini possidendam;
</vers>
    <vers num="2"> ut timeas Dominum Deum tuum et
custodias omnia præcepta et mandata eius, quæ ego præcipio tibi
et filiis ac nepotibus tuis, cunctis diebus vitæ tuæ, ut
prolongentur dies tui.
</vers>
    <vers num="3"> Audi, Israel, et observa, ut facias,
et bene sit tibi, et multipliceris amplius, sicut pollicitus est
Dominus, Deus patrum tuorum, tibi terram lacte et melle
manantem.
</vers>
    <vers num="4"> Audi, Israel: Dominus Deus noster
Dominus unus est.
</vers>
    <vers num="5"> Diliges Dominum Deum tuum ex toto
corde tuo et ex tota anima tua et ex tota fortitudine tua.
</vers>
    <vers num="6"> Eruntque verba hæc, quæ ego
præcipio tibi hodie, in corde tuo,
</vers>
    <vers num="7"> et inculcabis ea filiis tuis et
loqueris ea sedens in domo tua et ambulans in itinere, decumbens
atque consurgens;
</vers>
    <vers num="8"> et ligabis ea quasi signum in manu
tua, eruntque quasi appensum quid inter oculos tuos,
</vers>
    <vers num="9"> scribesque ea in postibus domus tuæ
et in portis tuis.
</vers>
    <vers num="10"> Cumque introduxerit te Dominus Deus
tuus in terram, pro qua iuravit patribus tuis Abraham, Isaac et
Iacob, ut daret tibi, civitates magnas et optimas, quas non
ædificasti,
</vers>
    <vers num="11"> domos plenas cunctarum opum, quas
non implevisti, cisternas, quas non fodisti, vineta et oliveta,
quæ non plantasti, et comederis et saturatus fueris,
</vers>
    <vers num="12"> cave diligenter, ne obliviscaris
Domini, qui eduxit te de terra Ægypti, de domo servitutis:
</vers>
    <vers num="13"> Dominum Deum tuum timebis et ipsi
servies ac per nomen illius iurabis.
</vers>
    <vers num="14"> Non ibitis post deos alienos, de
diis gentium, quæ in circuitu vestro sunt,
</vers>
    <vers num="15"> quoniam Deus æmulator Dominus Deus
tuus in medio tui; ne quando irascatur furor Domini Dei tui contra
te et auferat te de superficie terræ.
</vers>
    <vers num="16"> Non tentabitis Dominum Deum vestrum,
sicut tentastis in Massa.
</vers>
    <vers num="17"> Custodite mandata Domini Dei vestri
ac testimonia et præcepta, quæ præcepit tibi;
</vers>
    <vers num="18"> et fac, quod rectum est et bonum in
conspectu Domini, ut bene sit tibi, et ingressus possideas terram
optimam, de qua iuravit Dominus patribus tuis,
</vers>
    <vers num="19"> ut deleret omnes inimicos tuos coram
te, sicut locutus est Dominus.
</vers>
    <vers num="20"> Cumque interrogaverit te filius tuus
cras dicens: “Quid sibi volunt testimonia hæc et præcepta
atque iudicia, quæ præcepit Dominus Deus noster
vobis?”,
</vers>
    <vers num="21"> dices ei: “Servi eramus
pharaonis in Ægypto, et eduxit nos Dominus de Ægypto in manu
forti
</vers>
    <vers num="22"> fecitque signa atque prodigia magna
et pessima in Ægypto contra pharaonem et omnem domum illius in
conspectu nostro;
</vers>
    <vers num="23"> et eduxit nos inde, ut introductis
daret terram, super qua iuravit patribus nostris.
</vers>
    <vers num="24"> Præcepitque nobis Dominus, ut
faciamus omnia præcepta hæc et timeamus Dominum Deum nostrum, et
bene sit nobis cunctis diebus vitæ nostræ, sicut est hodie.
</vers>
    <vers num="25"> Eritque iustitia nobis, si
custodierimus et fecerimus omnia mandata hæc coram Domino Deo
nostro, sicut mandavit nobis”.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Cum introduxerit te Dominus Deus
tuus in terram, quam possessurus ingredieris, et deleverit gentes
multas coram te, Hetthæum et Gergesæum et Amorræum, Chananæum
et Pherezæum et Hevæum et Iebusæum, septem gentes multo maioris
numeri quam tu es et robustiores te,
</vers>
    <vers num="2"> tradideritque eas Dominus Deus tuus
tibi, percuties eas usque ad internecionem. Non inibis cum eis
fœdus nec misereberis earum
</vers>
    <vers num="3"> neque sociabis cum eis coniugia;
filiam tuam non dabis filio eius nec filiam illius accipies filio
tuo,
</vers>
    <vers num="4"> quia seducet filium tuum, ne sequatur
me et ut serviat diis alienis, irasceturque furor Domini contra vos
et delebit te cito.
</vers>
    <vers num="5"> Quin potius hæc facietis eis: aras
eorum subvertite et confringite lapides et palos lucosque succidite
et sculptilia comburite;
</vers>
    <vers num="6"> quia populus sanctus es Domino Deo
tuo. Te elegit Dominus Deus tuus, ut sis ei populus peculiaris de
cunctis populis, qui sunt super terram.
</vers>
    <vers num="7"> Non quia cunctas gentes numero
vincebatis, vobis iunctus est Dominus et elegit vos, cum omnibus
sitis populis pauciores,
</vers>
    <vers num="8"> sed quia dilexit vos Dominus et
custodivit iuramentum, quod iuravit patribus vestris, eduxit vos in
manu forti et redemit te de domo servitutis, de manu pharaonis
regis Ægypti.
</vers>
    <vers num="9"> Et scies quia Dominus Deus tuus ipse
est Deus, Deus fidelis, custodiens pactum et misericordiam
diligentibus se et his, qui custodiunt mandata eius, in mille
generationes
</vers>
    <vers num="10"> et reddens odientibus se protinus,
ita ut disperdat eos et ultra non differat, protinus eis
restituens, quod merentur.
</vers>
    <vers num="11"> Custodi ergo mandata et præcepta
atque iudicia, quæ ego mando tibi hodie, ut facias.
</vers>
    <vers num="12"> Si audieritis hæc iudicia et
custodieritis ea et feceritis, custodiet et Dominus Deus tuus tibi
pactum et misericordiam, quam iuravit patribus tuis,
</vers>
    <vers num="13"> et diliget te et benedicet tibi ac
multiplicabit te benedicetque fructui ventris tui et fructui terræ
tuæ, frumento tuo atque vindemiæ, oleo et partui armentorum et
incremento ovium tuarum super terram, pro qua iuravit patribus
tuis, ut daret eam tibi.
</vers>
    <vers num="14"> Benedictus eris præ omnibus
populis. Non erit apud te sterilis utriusque sexus, tam in
hominibus quam in gregibus tuis.
</vers>
    <vers num="15"> Auferet Dominus a te omnem
languorem; et infirmitates Ægypti pessimas, quas novisti, non
inferet tibi, sed cunctis hostibus tuis.
</vers>
    <vers num="16"> Devorabis omnes populos, quos
Dominus Deus tuus daturus est tibi; non parcet eis oculus tuus, nec
servies diis eorum, ne sint in ruinam tui.
</vers>
    <vers num="17"> Si dixeris in corde tuo:
“Plures sunt gentes istæ quam ego; quomodo potero delere
eas?”,
</vers>
    <vers num="18"> noli metuere eas, sed recordare,
quæ fecerit Dominus Deus tuus pharaoni et cunctis Ægyptiis,
</vers>
    <vers num="19"> plagas maximas, quas viderunt oculi
tui, et signa atque portenta manumque robustam et extentum
brachium, ut educeret te Dominus Deus tuus; sic faciet cunctis
populis, quos metuis.
</vers>
    <vers num="20"> Insuper et crabrones mittet Dominus
Deus tuus in eos, donec deleat omnes atque disperdat, qui te
fugerint et latere potuerint.
</vers>
    <vers num="21"> Non timebis eos, quia Dominus Deus
tuus in medio tui est, Deus magnus et terribilis.
</vers>
    <vers num="22"> Ipse consumet nationes has in
conspectu tuo paulatim atque per partes. Non poteris delere eas
cito, ne multiplicentur contra te bestiæ terræ.
</vers>
    <vers num="23"> Dabitque eos Dominus Deus tuus in
conspectu tuo et conturbabit illos conturbatione magna, donec
penitus deleantur.
</vers>
    <vers num="24"> Tradetque reges eorum in manus tuas,
et disperdes nomina eorum sub cælo; nullus poterit resistere tibi,
donec conteras eos.
</vers>
    <vers num="25"> Sculptilia eorum igne combures; non
concupisces argentum et aurum, quibus vestita sunt, neque assumes
ex eis tibi quidquam, ne offendas propterea, quia abominatio est
Domini Dei tui.
</vers>
    <vers num="26"> Nec inferes abominationem in domum
tuam, ne fias anathema sicut et illa est; quasi spurcitiam
detestaberis et velut inquinamentum ac sordes abominationi habebis,
quia anathema est.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Omne mandatum, quod ego præcipio
tibi hodie, cave diligenter ut facias, ut possitis vivere et
multiplicemini ingressique possideatis terram, pro qua iuravit
Dominus patribus vestris.
</vers>
    <vers num="2"> Et recordaberis cuncti itineris, per
quod adduxit te Dominus Deus tuus his quadraginta annis per
desertum, ut affligeret te atque tentaret, et nota fierent, quæ in
tuo animo versabantur, utrum custodires mandata illius an non.
</vers>
    <vers num="3"> Afflixit te penuria et dedit tibi
cibum manna, quem ignorabas tu et patres tui, ut ostenderet tibi
quod non in solo pane vivat homo, sed in omni verbo, quod egreditur
de ore Domini.
</vers>
    <vers num="4"> Vestimentum tuum, quo operiebaris,
nequaquam defecit, et pes tuus non intumuit his quadraginta
annis.
</vers>
    <vers num="5"> Recogites ergo in corde tuo quia,
sicut erudit homo filium suum, sic Dominus Deus tuus erudivit
te,
</vers>
    <vers num="6"> ut custodias mandata Domini Dei tui
et ambules in viis eius et timeas eum.
</vers>
    <vers num="7"> Dominus enim Deus tuus introducet te
in terram bonam, terram rivorum aquarum et fontium, in cuius campis
et montibus erumpunt fluviorum abyssi,
</vers>
    <vers num="8"> terram frumenti, hordei ac vinearum,
in qua ficus et malogranata et oliveta nascuntur, terram olei ac
mellis,
</vers>
    <vers num="9"> ubi absque ulla penuria comedes panem
tuum et rerum omnium abundantia perfrueris; cuius lapides ferrum
sunt, et de montibus eius æris metalla fodiuntur;
</vers>
    <vers num="10"> ut, cum comederis et satiatus
fueris, benedicas Domino Deo tuo pro terra optima, quam dedit
tibi.
</vers>
    <vers num="11"> Observa et cave, ne quando
obliviscaris Domini Dei tui et neglegas mandata eius atque iudicia
et præcepta, quæ ego præcipio tibi hodie;
</vers>
    <vers num="12"> ne, postquam comederis et satiatus
fueris, domos pulchras ædificaveris et habitaveris in eis
</vers>
    <vers num="13"> habuerisque armenta et ovium greges
multos, argenti et auri cunctarumque rerum copiam,
</vers>
    <vers num="14"> elevetur cor tuum, et obliviscaris
Domini Dei tui, qui eduxit te de terra Ægypti, de domo
servitutis,
</vers>
    <vers num="15"> et ductor tuus fuit in solitudine
magna atque terribili, in qua erat serpens adurens et scorpio ac
terra arida et nullæ omnino aquæ; qui eduxit tibi rivos de petra
durissima
</vers>
    <vers num="16"> et cibavit te manna in solitudine,
quod nescierunt patres tui, et, postquam afflixit ac probavit te,
ad extremum misertus est tui,
</vers>
    <vers num="17"> ne diceres in corde tuo:
“Fortitudo mea et robur manus meæ hæc mihi omnia
præstiterunt”;
</vers>
    <vers num="18"> sed recorderis Domini Dei tui, quod
ipse vires tibi præbuerit, ut consequereris prosperitatem, ut
impleret pactum suum, super quo iuravit patribus tuis, sicut
præsens indicat dies.
</vers>
    <vers num="19"> Sin autem oblitus Domini Dei tui
secutus fueris deos alienos coluerisque illos et adoraveris, ecce
nunc testificor vobis quod omnino dispereatis:
</vers>
    <vers num="20"> sicut gentes, quas delevit Dominus
in introitu vestro, ita et vos peribitis, si inobœdientes fueritis
voci Domini Dei vestri.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Audi, Israel: Tu transgredieris
hodie Iordanem, ut possideas nationes maximas et fortiores te,
civitates ingentes et ad cælum usque muratas,
</vers>
    <vers num="2"> populum magnum atque sublimem, filios
Enacim, quos ipse nosti et audisti, quibus nullus potest ex adverso
resistere.
</vers>
    <vers num="3"> Scies ergo hodie quod Dominus Deus
tuus ipse transibit ante te ignis devorans, qui conteret eos atque
subiciet ante faciem tuam, ut velociter expellas et deleas eos,
sicut locutus est tibi.
</vers>
    <vers num="4"> Ne dicas in corde tuo, cum deleverit
eos Dominus Deus tuus in conspectu tuo: “Propter iustitiam
meam introduxit me Dominus, ut terram hanc possiderem”, cum
propter impietates nationum istarum expellat eas Dominus ante
te.
</vers>
    <vers num="5"> Neque enim propter iustitiam tuam et
æquitatem cordis tui ingredieris, ut possideas terras earum, sed
quia illæ egerunt impie, introeunte te, Dominus Deus tuus expellet
eos ante te, et ut compleat verbum suum Dominus, quod sub iuramento
pollicitus est patribus tuis, Abraham, Isaac et Iacob.
</vers>
    <vers num="6"> Scito igitur quod non propter
iustitiam tuam Dominus Deus tuus dederit tibi terram hanc optimam
in possessionem, cum durissimæ cervicis sis populus.
</vers>
    <vers num="7"> Memento et ne obliviscaris quomodo ad
iracundiam provocaveris Dominum Deum tuum in solitudine; ex eo die,
quo egressus es ex Ægypto, usque ad locum istum adversum Dominum
contendistis.
</vers>
    <vers num="8"> Nam et in Horeb provocastis eum, et
iratus delere vos voluit,
</vers>
    <vers num="9"> quando ascendi in montem, ut
acciperem tabulas lapideas, tabulas pacti, quod pepigit vobiscum
Dominus, et perseveravi in monte quadraginta diebus ac noctibus
panem non comedens et aquam non bibens.
</vers>
    <vers num="10"> Deditque mihi Dominus duas tabulas
lapideas scriptas digito Dei et continentes omnia verba, quæ vobis
locutus est in monte de medio ignis, quando contio populi
congregata est.
</vers>
    <vers num="11"> Cumque transissent quadraginta dies
et totidem noctes, dedit mihi Dominus duas tabulas lapideas,
tabulas fœderis,
</vers>
    <vers num="12"> dixitque mihi: “Surge et
descende hinc cito, quia peccavit populus tuus, quem eduxisti de
Ægypto: deseruerunt velociter viam, quam præcepi eis, feceruntque
sibi conflatile”.
</vers>
    <vers num="13"> Rursumque ait Dominus ad me:
“Cerno quod populus iste duræ cervicis sit;
</vers>
    <vers num="14"> dimitte me, ut conteram eos et
deleam nomen eorum sub cælo et faciam te in gentem, quæ hac
fortior et maior sit”.
</vers>
    <vers num="15"> Cumque reversus de monte ardente
descenderem et duas tabulas fœderis utraque tenerem manu
</vers>
    <vers num="16"> vidissemque vos peccasse Domino Deo
vestro et fecisse vobis vitulum conflatilem ac deseruisse velociter
viam eius, quam Dominus vobis præceperat,
</vers>
    <vers num="17"> arripui duas tabulas et proieci eas
de manibus meis confregique eas in conspectu vestro;
</vers>
    <vers num="18"> et procidi ante Dominum, sicut prius
quadraginta diebus et noctibus panem non comedens et aquam non
bibens propter omnia peccata vestra, quæ gessistis contra Dominum
et eum ad iracundiam provocastis;
</vers>
    <vers num="19"> timui enim indignationem et iram
illius, qua adversum vos concitatus delere vos voluit. Et exaudivit
me Dominus etiam hac vice.
</vers>
    <vers num="20"> Adversum Aaron quoque vehementer
iratus voluit eum conterere; et pro illo similiter tunc deprecatus
sum.
</vers>
    <vers num="21"> Peccatum autem vestrum, quod
feceratis, id est vitulum, arripiens igne combussi et in frusta
comminuens omninoque in pulverem redigens proieci in torrentem, qui
de monte descendit.
</vers>
    <vers num="22"> In Tabera quoque et in Massa et in
Cibrottaava provocastis Dominum;
</vers>
    <vers num="23"> et quando misit Dominus vos de
Cadesbarne dicens: “Ascendite et possidete terram, quam dedi
vobis”, contempsistis imperium Domini Dei vestri et non
credidistis ei neque vocem eius audire voluistis;
</vers>
    <vers num="24"> semper fuistis rebelles contra
Dominum a die, qua nosse vos cœpi.
</vers>
    <vers num="25"> Et iacui coram Domino quadraginta
diebus ac noctibus, quibus eum suppliciter deprecabar, ne deleret
vos, ut fuerat comminatus.
</vers>
    <vers num="26"> Et orans dixi: Domine Deus, ne
disperdas populum tuum et hereditatem tuam, quam redemisti in
magnitudine tua, quos eduxisti de Ægypto in manu forti.
</vers>
    <vers num="27"> Recordare servorum tuorum Abraham,
Isaac et Iacob; ne aspicias duritiam populi huius et impietatem
atque peccatum,
</vers>
    <vers num="28"> ne forte dicant habitatores terræ,
de qua eduxisti nos: “Non poterat Dominus introducere eos in
terram, quam pollicitus est eis, et oderat illos; idcirco eduxit,
ut interficeret eos in solitudine”.
</vers>
    <vers num="29"> Attamen ipsi sunt populus tuus et
hereditas tua, quos eduxisti in fortitudine tua magna et in brachio
tuo extento.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> In tempore illo dixit Dominus ad
me: “Dola tibi duas tabulas lapideas, sicut priores fuerunt,
et ascende ad me in montem faciesque tibi arcam ligneam.
</vers>
    <vers num="2"> Et scribam in tabulis verba, quæ
fuerunt in his, quas ante confregisti, ponesque eas in
arca”.
</vers>
    <vers num="3"> Feci igitur arcam de lignis acaciæ;
cumque dolassem duas tabulas lapideas instar priorum, ascendi in
montem habens eas in manibus.
</vers>
    <vers num="4"> Scripsitque in tabulis iuxta id quod
prius scripserat, verba decem, quæ locutus est Dominus ad vos in
monte de medio ignis, quando populus congregatus est, et dedit eas
mihi.
</vers>
    <vers num="5"> Reversusque de monte descendi et
posui tabulas in arcam, quam feceram; quæ hucusque ibi sunt, sicut
mihi præcepit Dominus.
</vers>
    <vers num="6"> Filii autem Israel castra moverunt ex
Berothbeneiacan in Mosera, ubi Aaron mortuus ac sepultus est; pro
quo sacerdotio functus est Eleazar filius eius.
</vers>
    <vers num="7"> Inde venerunt in Gadgad; de quo loco
profecti castrametati sunt in Ietebatha, in terra torrentium
aquarum.
</vers>
    <vers num="8"> Eo tempore separavit Dominus tribum
Levi, ut portaret arcam fœderis Domini et staret coram eo in
ministerio ac benediceret in nomine illius usque in præsentem
diem.
</vers>
    <vers num="9"> Quam ob rem non habuit Levi partem
neque hereditatem cum fratribus suis, quia ipse Dominus hereditas
eius est, sicut promisit ei Dominus Deus tuus.
</vers>
    <vers num="10"> Ego autem steti in monte sicut prius
quadraginta diebus ac noctibus, exaudivitque me Dominus etiam hac
vice et te perdere noluit.
</vers>
    <vers num="11"> Dixitque mihi: “Surge, vade et
præcede populum, ut ingrediatur et possideat terram, quam iuravi
patribus eorum, ut traderem eis”.
</vers>
    <vers num="12"> Et nunc, Israel, quid Dominus Deus
tuus petit a te, nisi ut timeas Dominum Deum tuum et ambules in
viis eius et diligas eum ac servias Domino Deo tuo in toto corde
tuo et in tota anima tua
</vers>
    <vers num="13"> custodiasque mandata Domini et
præcepta eius, quæ ego hodie præcipio, ut bene sit tibi?
</vers>
    <vers num="14"> En Domini Dei tui cælum est et
cælum cæli, terra et omnia, quæ in ea sunt;
</vers>
    <vers num="15"> et tamen patribus tuis conglutinatus
est Dominus et amavit eos elegitque semen eorum post eos, id est
vos, de cunctis gentibus, sicut hodie comprobatur.
</vers>
    <vers num="16"> Circumcidite igitur præputium
cordis vestri et cervicem vestram, ne induretis amplius,
</vers>
    <vers num="17"> quia Dominus Deus vester ipse est
Deus deorum et Dominus dominantium, Deus magnus, potens et
terribilis, qui personam non accipit nec munera,
</vers>
    <vers num="18"> facit iudicium pupillo et viduæ,
amat peregrinum et dat ei victum atque vestitum.
</vers>
    <vers num="19"> Et vos ergo, amate peregrinos, quia
et ipsi fuistis advenæ in terra Ægypti.
</vers>
    <vers num="20"> Dominum Deum tuum timebis et ei
servies, ipsi adhærebis iurabisque in nomine illius.
</vers>
    <vers num="21"> Ipse est laus tua et Deus tuus, qui
fecit tibi hæc magnalia et terribilia, quæ viderunt oculi
tui.
</vers>
    <vers num="22"> In septuaginta animabus descenderunt
patres tui in Ægyptum; et ecce nunc multiplicavit te Dominus Deus
tuus sicut astra cæli.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Ama itaque Dominum Deum tuum et
custodi observationem eius et præcepta, iudicia atque mandata
omni tempore.
</vers>
    <vers num="2"> Cognoscite hodie, quæ ignorant filii
vestri, qui non viderunt disciplinam Domini Dei vestri, magnalia
eius et robustam manum extentumque brachium,
</vers>
    <vers num="3"> signa et opera, quæ fecit in medio
Ægypti pharaoni regi et universæ terræ eius
</vers>
    <vers num="4"> omnique exercitui Ægyptiorum et
equis ac curribus; quomodo operuerint eos aquæ maris Rubri, cum
vos persequerentur, et deleverit eos Dominus usque in præsentem
diem;
</vers>
    <vers num="5"> vobisque, quæ fecerit in solitudine,
donec veniretis ad hunc locum;
</vers>
    <vers num="6"> et Dathan atque Abiram filiis Eliab,
qui fuit filius Ruben, quos aperto ore suo terra absorbuit cum
domibus et tabernaculis et universa substantia eorum, quam habebant
in medio Israel.
</vers>
    <vers num="7"> Oculi vestri viderunt omnia opera
Domini magna, quæ fecit,
</vers>
    <vers num="8"> ut custodiatis universa mandata, quæ
ego hodie præcipio vobis, ut roboremini et possitis introire et
possidere terram, ad quam ingredimini,
</vers>
    <vers num="9"> multoque in ea vivatis tempore, quam
sub iuramento pollicitus est Dominus patribus vestris et semini
eorum, lacte et melle manantem.
</vers>
    <vers num="10"> Terra enim, ad quam ingredieris
possidendam, non est sicut terra Ægypti, de qua existis, ubi,
iacto semine, in hortorum morem aquæ pede ducuntur irriguæ;
</vers>
    <vers num="11"> sed montuosa est et campestris, de
cælo exspectans pluvias,
</vers>
    <vers num="12"> quam Dominus Deus tuus semper
invisit, et oculi illius in ea sunt a principio anni usque ad finem
eius.
</vers>
    <vers num="13"> Si ergo obœdieritis mandatis meis,
quæ hodie præcipio vobis, ut diligatis Dominum Deum vestrum et
serviatis ei in toto corde vestro et in tota anima vestra,
</vers>
    <vers num="14"> dabo pluviam terræ vestræ
temporaneam et serotinam in tempore suo, ut colligas frumentum et
vinum et oleum,
</vers>
    <vers num="15"> et dabit fenum ex agris ad pascenda
iumenta, et ut ipse comedas ac satureris.
</vers>
    <vers num="16"> Cavete, ne decipiatur cor vestrum,
et recedatis a Domino serviatisque diis alienis et adoretis
eos,
</vers>
    <vers num="17"> iratusque Dominus contra vos claudat
cælum, et pluviæ non descendant, nec terra det fructum suum,
pereatisque velociter de terra optima, quam Dominus daturus est
vobis.
</vers>
    <vers num="18"> Ponite hæc verba mea in cordibus et
in animis vestris et ligate ea pro signo in manibus et inter oculos
vestros collocate quasi appensum quid.
</vers>
    <vers num="19"> Docete ea filios vestros, de illis
loquendo, quando sederis in domo tua et ambulaveris in via et
accubueris atque surrexeris.
</vers>
    <vers num="20"> Scribes ea super postes domus tuæ
et portas tuas,
</vers>
    <vers num="21"> ut multiplicentur dies tui et
filiorum tuorum in terra, quam iuravit Dominus patribus tuis, ut
daret eis, quamdiu cælum imminet terræ.
</vers>
    <vers num="22"> Si enim custodieritis omnia mandata
hæc, quæ ego præcipio vobis, et feceritis ea, ut diligatis
Dominum Deum vestrum et ambuletis in omnibus viis eius adhærentes
ei,
</vers>
    <vers num="23"> disperdet Dominus omnes gentes istas
ante faciem vestram, et possidebitis eas, quæ maiores et fortiores
vobis sunt;
</vers>
    <vers num="24"> omnis locus, quem calcaverit pes
vester, vester erit. A deserto et a Libano, a flumine magno
Euphrate usque ad mare occidentale erunt termini vestri.
</vers>
    <vers num="25"> Nullus stabit contra vos; terrorem
vestrum et formidinem dabit Dominus Deus vester super omnem terram,
quam calcaturi estis, sicut locutus est vobis.
</vers>
    <vers num="26"> En propono in conspectu vestro hodie
benedictionem et maledictionem:
</vers>
    <vers num="27"> benedictionem, si obœdieritis
mandatis Domini Dei vestri, quæ ego hodie præcipio vobis;
</vers>
    <vers num="28"> maledictionem, si non obœdieritis
mandatis Domini Dei vestri, sed recesseritis de via, quam ego nunc
ostendo vobis, et ambulaveritis post deos alienos, quos
ignoratis.
</vers>
    <vers num="29"> Cum introduxerit te Dominus Deus
tuus in terram, ad quam pergis habitandam, pones benedictionem
super montem Garizim, maledictionem super montem Hebal,
</vers>
    <vers num="30"> qui sunt trans Iordanem, post viam
quæ vergit ad solis occubitum in terra Chananæi, qui habitat in
Araba contra Galgalam, quæ est iuxta Quercus Moreh.
</vers>
    <vers num="31"> Vos enim transibitis Iordanem, ut
possideatis terram, quam Dominus Deus vester daturus est vobis, et
habitetis in illa.
</vers>
    <vers num="32"> Videte ergo ut impleatis omnia
præcepta atque iudicia, quæ ego hodie ponam in conspectu
vestro.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Hæc sunt præcepta atque iudicia,
quæ facere debetis in terra, quam Dominus, Deus patrum tuorum,
daturus est tibi, ut possideas eam cunctis diebus, quibus super
humum gradieris.
</vers>
    <vers num="2"> Subvertite omnia loca, in quibus
coluerunt gentes, quas possessuri estis, deos suos super montes
excelsos et colles et subter omne lignum frondosum.
</vers>
    <vers num="3"> Dissipate aras eorum et confringite
lapides, palos igne comburite et idola comminuite, disperdite
nomina eorum de locis illis.
</vers>
    <vers num="4"> Non facietis ita Domino Deo
vestro.
</vers>
    <vers num="5"> Sed ad locum, quem elegerit Dominus
Deus vester de cunctis tribubus vestris, ut ponat nomen suum ibi et
habitet in eo, venietis
</vers>
    <vers num="6"> et offeretis in illo loco holocausta
et victimas vestras, decimas et donaria manuum vestrarum et vota
atque dona, primogenita boum et ovium.
</vers>
    <vers num="7"> Et comedetis ibi in conspectu Domini
Dei vestri ac lætabimini in cunctis, ad quæ miseritis manum vos
et domus vestræ, in quibus benedixerit vobis Dominus Deus
vester.
</vers>
    <vers num="8"> Non facietis secundum omnia, quæ nos
hic facimus hodie, singuli, quod sibi rectum videtur;
</vers>
    <vers num="9"> neque enim usque in præsens tempus
venistis ad requiem et possessionem, quam Dominus Deus vester
daturus est vobis.
</vers>
    <vers num="10"> Transibitis Iordanem et habitabitis
in terra, quam Dominus Deus vester daturus est vobis, ut
requiescatis a cunctis hostibus per circuitum et absque ullo timore
habitetis
</vers>
    <vers num="11"> in loco, quem elegerit Dominus Deus
vester, ut habitet nomen eius in eo. Illuc omnia, quæ præcipio,
conferetis: holocausta et hostias ac decimas et donaria manuum
vestrarum et, quidquid præcipuum est in muneribus, quæ vovebitis
Domino.
</vers>
    <vers num="12"> Ibi lætabimini coram Domino Deo
vestro vos, filii ac filiæ vestræ, famuli et famulæ atque
Levites, qui in urbibus vestris commoratur; neque enim habet partem
et possessionem inter vos.
</vers>
    <vers num="13"> Cave, ne offeras holocausta tua in
omni loco, quem videris,
</vers>
    <vers num="14"> sed in eo, quem elegerit Dominus in
una tribuum tuarum, offeres holocausta et ibi facies quæcumque
præcipio tibi.
</vers>
    <vers num="15"> Sin autem comedere volueris, et te
esus carnium delectaverit, occide et comede carnem iuxta
benedictionem Domini Dei tui, quam dedit tibi in omnibus urbibus
tuis; sive immundus sive mundus comedet illam, sicut capream et
cervum,
</vers>
    <vers num="16"> absque esu dumtaxat sanguinis, quem
super terram quasi aquam effundes.
</vers>
    <vers num="17"> Non poteris comedere in oppidis tuis
decimam frumenti et vini et olei tui, primogenita armentorum et
pecorum et omnia, quæ voveris et sponte offerre volueris, et
primitiva manuum tuarum.
</vers>
    <vers num="18"> Sed coram Domino Deo tuo comedes ea
in loco, quem elegerit Dominus Deus tuus, tu et filius tuus ac
filia tua, servus et famula atque Levites, qui manet in urbibus
tuis; et lætaberis coram Domino Deo tuo in cunctis, ad quæ
extenderis manum tuam.
</vers>
    <vers num="19"> Cave, ne derelinquas Levitem omni
tempore, quo versaris in terra tua.
</vers>
    <vers num="20"> Quando dilataverit Dominus Deus tuus
terminos tuos, sicut locutus est tibi, et volueris vesci carnibus,
quas desiderat anima tua, comedes carnem secundum omne desiderium
animæ tuæ;
</vers>
    <vers num="21"> locus autem, quem elegerit Dominus
Deus tuus, ut sit nomen eius ibi, si procul fuerit, occides de
armentis et pecoribus, quæ dederit tibi Dominus, sicut præcepi
tibi, et comedes in oppidis tuis, ut tibi placet.
</vers>
    <vers num="22"> Sicut comeditur caprea et cervus,
ita vesceris eis; et mundus et immundus in commune vescentur.
</vers>
    <vers num="23"> Hoc solum cave, ne sanguinem
comedas; sanguis enim eorum anima est, et idcirco non debes animam
comedere cum carnibus.
</vers>
    <vers num="24"> Non comedes eum, sed super terram
fundes quasi aquam;
</vers>
    <vers num="25"> non comedes eum, ut bene sit tibi et
filiis tuis post te, cum feceris, quod placet in conspectu
Domini.
</vers>
    <vers num="26"> Quæ autem sanctificaveris et
voveris Domino, tolles et venies ad locum, quem elegerit
Dominus,
</vers>
    <vers num="27"> et offeres holocausta tua, carnem et
sanguinem super altare Domini Dei tui; sanguis hostiarum tuarum
fundetur in altari, carnibus autem ipse vesceris.
</vers>
    <vers num="28"> Observa et audi omnia, quæ ego
præcipio tibi, ut bene sit tibi et filiis tuis post te in
sempiternum, cum feceris, quod bonum est et placitum in conspectu
Domini Dei tui.
</vers>
    <vers num="29"> Quando disperdiderit Dominus Deus
tuus ante faciem tuam gentes, ad quas ingredieris possidendas, et
possederis eas atque habitaveris in terra earum,
</vers>
    <vers num="30"> cave, ne irretiaris per eas,
postquam te fuerint introeunte subversæ, et requiras cæremonias
earum dicens: “Sicut coluerunt gentes istæ deos suos, ita et
ego colam”.
</vers>
    <vers num="31"> Non facies similiter Domino Deo tuo;
omnes enim abominationes, quas aversatur Dominus, fecerunt diis
suis offerentes etiam filios et filias et comburentes igne.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Quod præcipio vobis, hoc
custodite et facite, nec addas quidquam nec minuas.
</vers>
    <vers num="2"> Si surrexerit in medio tui prophetes
aut, qui somnium vidisse se dicat, et dederit tibi signum vel
portentum,
</vers>
    <vers num="3"> et evenerit, quod locutus est, et
dixerit tibi: “Eamus et sequamur deos alienos, quos ignoras,
et serviamus eis”,
</vers>
    <vers num="4"> non audies verba prophetæ illius aut
somniatoris, quia tentat vos Dominus Deus vester, ut sciat utrum
diligatis eum an non in toto corde et in tota anima vestra.
</vers>
    <vers num="5"> Dominum Deum vestrum sequimini et
ipsum timete et mandata illius custodite et audite vocem eius; ipsi
servietis et ipsi adhærebitis.
</vers>
    <vers num="6"> Propheta autem ille aut fictor
somniorum interficietur, quia locutus est, ut vos averteret a
Domino Deo vestro, qui eduxit vos de terra Ægypti et redemit te de
domo servitutis; ut errare te faceret de via, quam tibi præcepit
Dominus Deus tuus; et auferes malum de medio tui.
</vers>
    <vers num="7"> Si tibi voluerit persuadere frater
tuus filius matris tuæ aut filius tuus vel filia sive uxor, quæ
est in sinu tuo, aut amicus, quem diligis ut animam tuam, clam
dicens: “Eamus et serviamus diis alienis”, quos
ignorasti tu et patres tui,
</vers>
    <vers num="8"> de diis cunctarum in circuitu
gentium, quæ iuxta vel procul sunt ab initio usque ad finem
terræ,
</vers>
    <vers num="9"> non acquiescas ei nec audias, neque
parcat ei oculus tuus, ut miserearis et occultes eum,
</vers>
    <vers num="10"> sed interficies. Sit primum manus
tua super eum, et postea omnis populus mittat manum:
</vers>
    <vers num="11"> lapidibus obrutus necabitur, quia
voluit te abstrahere a Domino Deo tuo, qui eduxit te de terra
Ægypti, de domo servitutis,
</vers>
    <vers num="12"> ut omnis Israel audiens timeat, et
nequaquam ultra faciat quippiam huius rei simile in medio tui.
</vers>
    <vers num="13"> Si audieris in una urbium tuarum,
quas Dominus Deus tuus dabit tibi ad habitandum, dicentes
aliquos:
</vers>
    <vers num="14"> “Egressi sunt filii Belial de
medio tui et averterunt habitatores urbis suæ atque dixerunt:
Eamus et serviamus diis alienis”, quos ignorastis,
</vers>
    <vers num="15"> quære sollicite et, diligenter rei
veritate perspecta, si inveneris certum esse, quod dicitur, et
abominationem hanc opere perpetratam in medio tui,
</vers>
    <vers num="16"> percuties habitatores urbis illius
in ore gladii et delebis eam ac omnia, quæ in illa sunt.
</vers>
    <vers num="17"> Quidquid etiam supellectilis fuerit,
congregabis in medio platearum eius et cum ipsa civitate succendes,
ita ut universa consumas Domino Deo tuo, et sit tumulus
sempiternus: non ædificabitur amplius.
</vers>
    <vers num="18"> Et non adhærebit de illo anathemate
quidquam in manu tua, ut avertatur Dominus ab ira furoris sui et
misereatur tui multiplicetque te, sicut iuravit patribus tuis,
</vers>
    <vers num="19"> quando audieris vocem Domini Dei tui
custodiens omnia mandata eius, quæ ego præcipio tibi hodie, ut
facias quod placitum est in conspectu Domini Dei tui.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Filii estote Domini Dei vestri;
non vos incidetis nec facietis calvitium inter oculos vestros super
mortuo,
</vers>
    <vers num="2"> quoniam populus sanctus es Domino Deo
tuo, et te elegit, ut sis ei in populum peculiarem de cunctis
gentibus, quæ sunt super terram.
</vers>
    <vers num="3"> Ne comedatis quidquid abominabile
est.
</vers>
    <vers num="4"> Hoc est animal, quod comedere
potestis: bovem et ovem et capram,
</vers>
    <vers num="5"> cervum et capream, bubalum,
tragelaphum, pygargum, orygem, rupicapram.
</vers>
    <vers num="6"> Omne animal inter pecora, quod findit
ungulam plene in duas partes et ruminat, comedetis;
</vers>
    <vers num="7"> de his autem, quæ ruminant et
ungulam non findunt, hæc comedere non debetis: camelum, leporem,
hyracem, quia ruminant et non dividunt ungulam, immunda erunt
vobis.
</vers>
    <vers num="8"> Sus quoque, quoniam dividit ungulam
et non ruminat, immunda erit vobis: carnibus eorum non vescemini et
cadavera non tangetis.
</vers>
    <vers num="9"> Hæc comedetis ex omnibus, quæ
morantur in aquis: quæ habent pinnulas et squamas comedite;
</vers>
    <vers num="10"> quæ absque pinnulis et squamis
sunt, ne comedatis, quia immunda sunt vobis.
</vers>
    <vers num="11"> Omnes aves mundas comedite;
</vers>
    <vers num="12"> has autem ne comedatis: aquilam
scilicet et grypem et alietum,
</vers>
    <vers num="13"> ixon et vulturem ac milvum iuxta
genus suum
</vers>
    <vers num="14"> et omne corvini generis,
</vers>
    <vers num="15"> struthionem ac noctuam et larum
atque accipitrem iuxta genus suum,
</vers>
    <vers num="16"> bubonem ac cycnum et ibin
</vers>
    <vers num="17"> ac mergulum, porphyrionem et
nycticoracem,
</vers>
    <vers num="18"> erodium et charadrium, singula in
genere suo, upupam quoque et vespertilionem.
</vers>
    <vers num="19"> Et omne, quod reptat et pinnulas
habet, immundum erit vobis, nec comedetur.
</vers>
    <vers num="20"> Omne volatile, quod mundum est,
comedite.
</vers>
    <vers num="21"> Quidquid morticinum est, ne
vescamini ex eo; advenæ, qui intra portas tuas est, da, ut
comedat, aut vende peregrino: quia tu populus sanctus es Domino Deo
tuo.
Non coques hædum in lacte matris suæ.
</vers>
    <vers num="22"> Decimam partem separabis de cunctis
frugibus seminis tui, quæ nascuntur in terra per annos
singulos;
</vers>
    <vers num="23"> et comedes in conspectu Domini Dei
tui in loco, quem elegerit, ut in eo nomen illius habitet, decimam
frumenti tui et vini et olei et primogenita de armentis et ovibus
tuis, ut discas timere Dominum Deum tuum omni tempore.
</vers>
    <vers num="24"> Cum autem longior fuerit tibi via et
locus, quem elegerit Dominus Deus tuus, ut ponat nomen suum ibi
tibique benedixerit, nec potueris ad eum hæc cuncta portare,
</vers>
    <vers num="25"> vendes omnia et in pretium rediges;
portabisque manu tua et proficisceris ad locum, quem elegerit
Dominus Deus tuus,
</vers>
    <vers num="26"> et emes ex eadem pecunia, quidquid
tibi placuerit, sive ex armentis sive ex ovibus, vinum quoque et
siceram et omne, quod desiderat anima tua; et comedes ibi coram
Domino Deo tuo et epulaberis tu et domus tua
</vers>
    <vers num="27"> et Levites, qui intra portas tuas
est: cave, ne derelinquas eum, quia non habet partem nec
possessionem tecum.
</vers>
    <vers num="28"> Anno tertio separabis aliam decimam
ex omnibus, quæ nascuntur tibi eo tempore, et repones intra portas
tuas;
</vers>
    <vers num="29"> venietque Levites, qui non habet
partem nec possessionem tecum, et peregrinus ac pupillus ac vidua,
qui intra portas tuas sunt, et comedent et saturabuntur, ut
benedicat tibi Dominus Deus tuus in cunctis operibus manuum tuarum,
quæ feceris.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Septimo anno facies
remissionem,
</vers>
    <vers num="2"> quæ hoc ordine celebrabitur: cui
debetur aliquid a proximo ac fratre suo, repetere non poterit, quia
annus remissionis est Domino.
</vers>
    <vers num="3"> A peregrino exiges; civem et
propinquum repetendi, quod tuum est, non habebis potestatem.
</vers>
    <vers num="4"> Sed omnino indigens non erit apud te,
quia benedicet tibi Dominus Deus tuus in terra, quam traditurus est
tibi in possessionem,
</vers>
    <vers num="5"> si tamen audieris vocem Domini Dei
tui et custodieris universum mandatum hoc, quod ego hodie præcipio
tibi,
</vers>
    <vers num="6"> quia Dominus Deus tuus benedicet
tibi, ut pollicitus est. Fenerabis gentibus multis et ipse a nullo
accipies mutuum; dominaberis nationibus plurimis, et tui nemo
dominabitur.
</vers>
    <vers num="7"> Si unus de fratribus tuis, qui
morantur in una civitatum tuarum in terra, quam Dominus Deus tuus
daturus est tibi, ad paupertatem venerit, non obdurabis cor tuum
nec contrahes manum;
</vers>
    <vers num="8"> sed aperies eam pauperi fratri tuo et
dabis mutuum, quod eum indigere perspexeris.
</vers>
    <vers num="9"> Cave, ne forte subrepat tibi impia
cogitatio, et dicas in corde tuo: “Appropinquat septimus
annus remissionis”, et avertas oculos tuos a paupere fratre
tuo nolens ei, quod postulat, mutuum commodare, ne clamet contra te
ad Dominum, et fiat tibi in peccatum.
</vers>
    <vers num="10"> Sed dabis ei, nec contristabitur cor
tuum in eius necessitatibus sublevandis, nam propter hoc benedicet
tibi Dominus Deus tuus in omni opere tuo et in cunctis, ad quæ
manum miseris.
</vers>
    <vers num="11"> Non deerunt pauperes in terra
habitationis tuæ; idcirco ego præcipio tibi, ut aperias manum
fratri tuo egeno et pauperi, qui tecum versatur in terra tua.
</vers>
    <vers num="12"> Cum tibi venditus fuerit frater tuus
Hebræus aut Hebræa et sex annis servierit tibi, in septimo anno
dimittes eum liberum;
</vers>
    <vers num="13"> et quem libertate donaveris,
nequaquam vacuum abire patieris.
</vers>
    <vers num="14"> Sed dabis ei viaticum de gregibus et
de area et torculari tuo, quibus Dominus Deus tuus benedixerit
tibi.
</vers>
    <vers num="15"> Memento quod et ipse servieris in
terra Ægypti, et liberaverit te Dominus Deus tuus; idcirco ego
nunc hoc præcipio tibi.
</vers>
    <vers num="16"> Sin autem dixerit: “Nolo
egredi”, eo quod diligat te et domum tuam et bene sibi apud
te esse sentiat,
</vers>
    <vers num="17"> assumes subulam et perforabis aurem
eius in ianua domus tuæ, et serviet tibi usque in æternum.
Ancillæ quoque similiter facies.
</vers>
    <vers num="18"> Non sit durum in oculis tuis
dimittere eum liberum, quoniam iuxta mercedem mercennarii per sex
annos servivit tibi, et benedicet tibi Dominus Deus tuus in cunctis
operibus, quæ egeris.
</vers>
    <vers num="19"> De primogenitis, quæ nascuntur in
armentis et ovibus tuis, quidquid sexus est masculini,
sanctificabis Domino Deo tuo; non operaberis in primogenito bovis
et non tondebis primogenita ovium.
</vers>
    <vers num="20"> In conspectu Domini Dei tui comedes
ea per annos singulos in loco, quem elegerit Dominus, tu et domus
tua.
</vers>
    <vers num="21"> Sin autem habuerit maculam et vel
claudum fuerit vel cæcum aut in aliqua parte deforme vel debile,
non immolabis illud Domino Deo tuo,
</vers>
    <vers num="22"> sed intra portas tuas comedes illud;
tam mundus quam immundus similiter vescentur eis, quasi caprea et
cervo.
</vers>
    <vers num="23"> Solum sanguinem eorum non comedes,
sed effundes in terram quasi aquam.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Observa mensem Abib, ut facias
Pascha Domino Deo tuo; quoniam in isto mense Abib eduxit te Dominus
Deus tuus de Ægypto nocte.
</vers>
    <vers num="2"> Immolabisque Pascha Domino Deo tuo de
ovibus et de bobus in loco, quem elegerit Dominus Deus tuus, ut
habitet nomen eius ibi.
</vers>
    <vers num="3"> Non comedes cum eo panem fermentatum;
septem diebus comedes absque fermento afflictionis panem, quoniam
festinanter egressus es de Ægypto, ut memineris diei egressionis
tuæ de Ægypto omnibus diebus vitæ tuæ.
</vers>
    <vers num="4"> Non apparebit fermentum in omnibus
terminis tuis septem diebus; et non manebit de carnibus eius, quod
immolatum est vespere in die primo, usque mane.
</vers>
    <vers num="5"> Non poteris immolare Pascha in
qualibet urbium tuarum, quas Dominus Deus tuus daturus est
tibi,
</vers>
    <vers num="6"> sed in loco, quem elegerit Dominus
Deus tuus, ut habitet nomen eius ibi, immolabis Pascha vespere ad
solis occasum, quando egressus es de Ægypto.
</vers>
    <vers num="7"> Et coques et comedes in loco, quem
elegerit Dominus Deus tuus, maneque consurgens vades in tabernacula
tua.
</vers>
    <vers num="8"> Sex diebus comedes azyma et in die
septimo, quia collecta est Domino Deo tuo, non facies opus.
</vers>
    <vers num="9"> Septem hebdomadas numerabis tibi ab
ea die, qua falcem in segetem miseris,
</vers>
    <vers num="10"> et celebrabis diem festum
Hebdomadarum Domino Deo tuo, oblationem spontaneam manus tuæ, quam
offeres iuxta benedictionem Domini Dei tui.
</vers>
    <vers num="11"> Et epulaberis coram Domino Deo tuo
tu, filius tuus et filia tua, servus tuus et ancilla tua et
Levites, qui est intra portas tuas, advena ac pupillus et vidua,
qui morantur tecum in loco, quem elegerit Dominus Deus tuus, ut
habitet nomen eius ibi;
</vers>
    <vers num="12"> et recordaberis quoniam servus
fueris in Ægypto custodiesque ac facies, quæ præcepta sunt.
</vers>
    <vers num="13"> Sollemnitatem quoque Tabernaculorum
celebrabis per septem dies, quando collegeris de area et torculari
fruges tuas;
</vers>
    <vers num="14"> et epulaberis in festivitate tua tu,
filius tuus et filia, servus tuus et ancilla, Levites quoque et
advena, pupillus ac vidua, qui intra portas tuas sunt.
</vers>
    <vers num="15"> Septem diebus Domino Deo tuo festa
celebrabis in loco, quem elegerit Dominus, quia benedicet tibi
Dominus Deus tuus in cunctis frugibus tuis et in omni opere manuum
tuarum, erisque totus in lætitia.
</vers>
    <vers num="16"> Tribus vicibus per annum apparebit
omne masculinum tuum in conspectu Domini Dei tui in loco, quem
elegerit: in sollemnitate Azymorum et in sollemnitate Hebdomadarum
et in sollemnitate Tabernaculorum. Non apparebit ante Dominum
vacuus,
</vers>
    <vers num="17"> sed offeret unusquisque secundum
quod habuerit, iuxta benedictionem Domini Dei tui, quam dederit
tibi.
</vers>
    <vers num="18"> Iudices et præfectos operum
constitues in omnibus portis tuis, quas Dominus Deus tuus dederit
tibi per singulas tribus tuas, ut iudicent populum iusto
iudicio.
</vers>
    <vers num="19"> Non declinabis iudicium. Non
accipies personam nec munera, quia munera excæcant oculos
sapientum et mutant causas iustorum.
</vers>
    <vers num="20"> Iustitiam, iustitiam persequeris, ut
vivas et possideas terram, quam Dominus Deus tuus dederit tibi.
</vers>
    <vers num="21"> Non plantabis tibi palum, omnem
arborem iuxta altare Domini Dei tui, quod feceris tibi.
</vers>
    <vers num="22"> Neque constitues lapidem, quem odit
Dominus Deus tuus.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Non immolabis Domino Deo tuo ovem
et bovem, in quo est macula aut quippiam vitii, quia abominatio est
Domino Deo tuo.
</vers>
    <vers num="2"> Cum reperti fuerint apud te intra
unam portarum tuarum, quas Dominus Deus tuus dabit tibi, vir aut
mulier, qui faciant, quod malum est in conspectu Domini Dei tui, et
transgrediantur pactum illius,
</vers>
    <vers num="3"> ut vadant et serviant diis alienis et
adorent eos, solem vel lunam vel omnem militiam cæli, quæ non
præcepi,
</vers>
    <vers num="4"> et hoc tibi fuerit nuntiatum,
audiensque inquisieris diligenter et verum esse reppereris, et
abominatio hæc facta est in Israel,
</vers>
    <vers num="5"> educes virum vel mulierem, qui hanc
rem sceleratissimam perpetrarunt, ad portas civitatis tuæ, et
lapidibus obruentur.
</vers>
    <vers num="6"> In ore duorum aut trium testium
peribit, qui interficietur; nemo occidatur uno contra se dicente
testimonium.
</vers>
    <vers num="7"> Manus testium prima erit ad
interficiendum eum, et manus reliqui populi extrema mittetur, ut
auferas malum de medio tui.
</vers>
    <vers num="8"> Si intra portas tuas in litibus
difficile et ambiguum apud te iudicium esse perspexeris inter
sanguinem et sanguinem, causam et causam, plagam et plagam, surge
et ascende ad locum, quem elegerit Dominus Deus tuus,
</vers>
    <vers num="9"> veniesque ad sacerdotes levitici
generis et ad iudicem, qui fuerit illo tempore; quæresque ab eis,
qui indicabunt tibi iudicii sententiam.
</vers>
    <vers num="10"> Et facies quodcumque dixerint tibi
de loco, quem elegerit Dominus, et observabis, ut facias omnia quæ
docuerint te
</vers>
    <vers num="11"> iuxta mandatum, quod mandaverunt, et
iuxta sententiam, quam dixerint tibi. Nec declinabis ad dexteram
vel ad sinistram.
</vers>
    <vers num="12"> Qui autem superbierit nolens
obœdire sacerdotis imperio, qui eo tempore ministrat Domino Deo
tuo, aut decreto iudicis, morietur homo ille, et auferes malum de
Israel;
</vers>
    <vers num="13"> cunctusque populus audiens timebit,
ut nullus deinceps intumescat superbia.
</vers>
    <vers num="14"> Cum ingressus fueris terram, quam
Dominus Deus tuus dabit tibi, et possederis eam habitaverisque in
illa et dixeris: “Constituam super me regem, sicut habent
omnes per circuitum nationes”,
</vers>
    <vers num="15"> eum constitues super te regem, quem
Dominus Deus tuus elegerit de numero fratrum tuorum. Non poteris
alterius gentis hominem regem facere, qui non sit frater tuus.
</vers>
    <vers num="16"> Tantummodo non multiplicabit sibi
equos nec reducet populum in Ægyptum, ut equitatus numerum augeat,
præsertim cum Dominus præceperit vobis, ut nequaquam amplius per
hanc viam revertamini.
</vers>
    <vers num="17"> Neque habebit uxores plurimas, ne
declinet cor eius, neque argenti et auri immensa pondera.
</vers>
    <vers num="18"> Postquam autem sederit in solio
regni sui, describet sibi exemplar legis huius in volumine
accipiens illam a sacerdotibus leviticæ tribus;
</vers>
    <vers num="19"> et habebit secum legetque illud
omnibus diebus vitæ suæ, ut discat timere Dominum Deum suum. et
custodire verba legis huius et præcepta ista et quæ in lege
præcepta sunt.
</vers>
    <vers num="20"> Nec elevetur cor eius in superbiam
super fratres suos neque declinet a mandatis in partem dexteram vel
sinistram, ut longo tempore regnet ipse et filii eius in medio
Israel.</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Non habebunt sacerdotes levitæ,
omnis tribus Levi, partem et hereditatem cum reliquo Israel; de
sacrificiis Domini et hereditate eius comedent
</vers>
    <vers num="2"> et nihil accipient de possessione
fratrum suorum: Dominus enim ipse est hereditas eorum, sicut
locutus est illis.
</vers>
    <vers num="3"> Hoc erit ius sacerdotum a populo, ab
his qui offerunt victimas: sive bovem sive ovem immolaverint,
dabunt sacerdoti armum et duas maxillas ac ventriculum,
</vers>
    <vers num="4"> primitias frumenti, vini et olei et
lanarum ex ovium tonsione.
</vers>
    <vers num="5"> Ipsum enim elegit Dominus Deus tuus
de cunctis tribubus tuis, ut stet et ministret in nomine Domini
ipse et filii eius in sempiternum.
</vers>
    <vers num="6"> Si exierit Levites de una urbium
tuarum ex omni Israel, in qua ut advena habitat, et voluerit venire
desiderans locum, quem elegerit Dominus,
</vers>
    <vers num="7"> ministrabit in nomine Domini Dei sui,
sicut omnes fratres eius levitæ, qui stabunt ibi coram Domino.
</vers>
    <vers num="8"> Partem ciborum eandem accipiet quam
et ceteri, excepto eo, quod ex paterna ei successione debetur.
</vers>
    <vers num="9"> Quando ingressus fueris terram, quam
Dominus Deus tuus dabit tibi, cave, ne imitari velis abominationes
illarum gentium.
</vers>
    <vers num="10"> Nec inveniatur in te, qui filium
suum aut filiam traducat per ignem, aut qui sortes sciscitetur et
observet nubes atque auguria, nec sit maleficus
</vers>
    <vers num="11"> nec incantator, nec qui pythones
consulat nec divinos, aut quærat a mortuis veritatem;
</vers>
    <vers num="12"> omnia enim hæc abominatur Dominus
et propter istiusmodi scelera expellet eos in introitu tuo.
</vers>
    <vers num="13"> Perfectus eris et absque macula cum
Domino Deo tuo.
</vers>
    <vers num="14"> Gentes istæ, quarum possidebis
terram, augures et divinos audiunt; tu autem a Domino Deo tuo
aliter institutus es.
</vers>
    <vers num="15"> Prophetam de gente tua et de
fratribus tuis sicut me suscitabit tibi Dominus Deus tuus; ipsum
audietis,
</vers>
    <vers num="16"> ut petiisti a Domino Deo tuo in
Horeb, quando contio congregata est, atque dixisti: “Ultra
non audiam vocem Domini Dei mei et ignem hunc maximum amplius non
videbo, ne moriar”.
</vers>
    <vers num="17"> Et ait Dominus mihi: “Bene
omnia sunt locuti;
</vers>
    <vers num="18"> prophetam suscitabo eis de medio
fratrum suorum similem tui et ponam verba mea in ore eius,
loqueturque ad eos omnia, quæ præcepero illi.
</vers>
    <vers num="19"> Qui autem verba mea, quæ loquetur
in nomine meo, audire noluerit, ego ultor exsistam.
</vers>
    <vers num="20"> Propheta autem qui, arrogantia
depravatus, voluerit loqui in nomine meo, quæ ego non præcepi
illi ut diceret, aut ex nomine alienorum deorum,
interficietur”.
</vers>
    <vers num="21"> Quod si tacita cogitatione
responderis: “Quomodo possum intellegere verbum, quod Dominus
non est locutus?”,
</vers>
    <vers num="22"> hoc habebis signum: quod in nomine
Domini propheta ille prædixerit, et non evenerit, hoc Dominus non
est locutus, sed per tumorem animi sui propheta confinxit; et
idcirco non timebis eum.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Cum disperderit Dominus Deus tuus
gentes, quarum tibi traditurus est terram, et possederis eam
habitaverisque in urbibus eius et in ædibus,
</vers>
    <vers num="2"> tres civitates separabis tibi in
medio terræ, quam Dominus Deus tuus dabit tibi in possessionem
</vers>
    <vers num="3"> sternens diligenter viam; et in tres
æqualiter partes totam terræ tuæ provinciam divides, ut habeat e
vicino, qui propter homicidium profugus est, quo possit
evadere.
</vers>
    <vers num="4"> Hæc erit lex homicidæ fugientis,
cuius vita servanda est: qui percusserit proximum suum nesciens et
qui heri et nudiustertius nullum contra eum habuisse odium
comprobatur,
</vers>
    <vers num="5"> sed abiisse cum eo simpliciter in
silvam ad ligna cædenda, et in succisione lignorum securis fugerit
manu, ferrumque lapsum de manubrio amicum eius percusserit et
occiderit, hic ad unam supradictarum urbium confugiet et vivet;
</vers>
    <vers num="6"> ne forsitan ultor sanguinis cordis
calore stimulatus persequatur et apprehendat eum, si longior via
fuerit, et percutiat eum, et moriatur, qui non est reus mortis,
quia nullum contra eum, qui occisus est, odium prius habuisse
monstratur.
</vers>
    <vers num="7"> Idcirco præcipio tibi, ut tres
civitates æqualis inter se spatii dividas.
</vers>
    <vers num="8"> Cum autem dilataverit Dominus Deus
tuus terminos tuos, sicut iuravit patribus tuis, et dederit tibi
cunctam terram, quam eis pollicitus est
</vers>
    <vers num="9"> — si tamen custodieris omne
mandatum hoc et feceris, quæ hodie præcipio tibi, ut diligas
Dominum Deum tuum et ambules in viis eius omni tempore —
addes tibi tres alias civitates et supradictarum trium urbium
numerum duplicabis,
</vers>
    <vers num="10"> ut non effundatur sanguis innoxius
in medio terræ, quam Dominus Deus tuus dabit tibi possidendam, nec
sis sanguinis reus.
</vers>
    <vers num="11"> Si quis autem odio habens proximum
suum insidiatus fuerit vitæ eius surgensque percusserit illum, et
mortuus fuerit, fugeritque ad unam de supradictis urbibus,
</vers>
    <vers num="12"> mittent seniores civitatis eius et
arripient eum de loco effugii tradentque in manu ultoris sanguinis,
et morietur:
</vers>
    <vers num="13"> non misereberis eius et auferes
innoxium sanguinem de Israel, ut bene sit tibi.
</vers>
    <vers num="14"> Non transferes terminos proximi tui,
quos fixerunt priores in possessione tua, quam acceperis in terra,
quam Dominus Deus tuus dabit tibi possidendam.
</vers>
    <vers num="15"> Non stabit testis unus contra
aliquem, quidquid illius peccatum vel facinus fuerit; sed in ore
duorum aut trium testium stabit omne verbum.
</vers>
    <vers num="16"> Si steterit testis mendax contra
hominem accusans eum prævaricationis,
</vers>
    <vers num="17"> stabunt ambo, quorum causa est, ante
Dominum in conspectu sacerdotum et iudicum, qui fuerint in diebus
illis.
</vers>
    <vers num="18"> Cumque diligentissime perscrutantes
iudices invenerint falsum testem dixisse contra fratrem suum
mendacium,
</vers>
    <vers num="19"> reddent ei, sicut fratri suo facere
cogitavit, et auferes malum de medio tui,
</vers>
    <vers num="20"> ut audientes ceteri timorem habeant
et nequaquam ultra talia audeant facere in medio tui.
</vers>
    <vers num="21"> Non misereberis eius, sed animam pro
anima, oculum pro oculo, dentem pro dente, manum pro manu, pedem
pro pede exiges.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Si exieris ad bellum contra hostes
tuos et videris equitatus et currus et maiorem, quam tu habes,
adversarii exercitus multitudinem, non timebis eos, quia Dominus
Deus tuus tecum est, qui eduxit te de terra Ægypti.
</vers>
    <vers num="2"> Appropinquante autem iam prœlio,
stabit sacerdos ante aciem et sic loquetur ad populum:
</vers>
    <vers num="3"> “Audi, Israel: Vos hodie contra
inimicos vestros pugnam committitis; non pertimescat cor vestrum,
nolite metuere, nolite cedere nec formidetis eos,
</vers>
    <vers num="4"> quia Dominus Deus vester incedit
vobiscum et pro vobis contra adversarios vestros dimicabit, ut
eruat vos de periculo”.
</vers>
    <vers num="5"> Præfecti quoque per singulas turmas,
audiente exercitu, proclamabunt: “Quis est homo, qui
ædificavit domum novam et non dedicavit eam? Vadat et revertatur
in domum suam, ne forte moriatur in bello, et alius dedicet
illam.
</vers>
    <vers num="6"> Quis est homo, qui plantavit vineam
et necdum vindemiavit eam? Vadat et revertatur in domum suam, ne
forte moriatur in bello, et alius homo vindemiet illam.
</vers>
    <vers num="7"> Quis est homo, qui despondit uxorem
et non accepit eam? Vadat et revertatur in domum suam, ne forte
moriatur in bello, et alius homo accipiat eam”.
</vers>
    <vers num="8"> His dictis, addent reliqua et
loquentur ad populum: “Quis est homo formidulosus et corde
pavido? Vadat et revertatur in domum suam, ne pavere faciat corda
fratrum suorum, sicut ipse timore perterritus est”.
</vers>
    <vers num="9"> Cumque præfecti finem loquendi ad
populum fecerint, constituantur duces exercitus in capite
populi.
</vers>
    <vers num="10"> Si quando accesseris ad expugnandam
civitatem, offeres ei primum pacem;
</vers>
    <vers num="11"> si receperit et aperuerit tibi
portas, cunctus populus, qui in ea est, serviet tibi sub
tributo.
</vers>
    <vers num="12"> Sin autem fœdus inire noluerit et
cœperit contra te bellum, oppugnabis eam.
</vers>
    <vers num="13"> Cumque tradiderit Dominus Deus tuus
illam in manu tua, percuties omne, quod in ea generis masculini
est, in ore gladii
</vers>
    <vers num="14"> absque mulieribus et infantibus,
iumentis et ceteris, quæ in civitate sunt. Omnem prædam hanc
diripies tibi et comedes de spoliis hostium tuorum, quæ Dominus
Deus tuus dederit tibi.
</vers>
    <vers num="15"> Sic facies cunctis civitatibus, quæ
a te procul valde sunt et non sunt de gentium istarum urbibus, quas
in possessionem accepturus es.
</vers>
    <vers num="16"> De his autem civitatibus, quæ
dabuntur tibi, nullum omnino permittes vivere,
</vers>
    <vers num="17"> sed interficies in ore gladii,
Hetthæum videlicet et Amorræum et Chananæum, Pherezæum et
Hevæum et Iebusæum, sicut præcepit tibi Dominus Deus tuus,
</vers>
    <vers num="18"> ne forte doceant vos facere cunctas
abominationes, quas ipsi operati sunt diis suis, et peccetis in
Dominum Deum vestrum.
</vers>
    <vers num="19"> Quando obsederis civitatem multo
tempore et munitionibus circumdederis, ut expugnes eam, non
immittes securim in arbores eius, de quibus vesci potes, nec
succidas eas. Numquid homo est arbor campi, ut eam obsideas?
</vers>
    <vers num="20"> Si qua autem ligna non sunt
pomifera, succide illa et exstrue machinas, donec capias civitatem,
quæ contra te dimicat.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Quando inventum fuerit in terra,
quam Dominus Deus tuus daturus est tibi, hominis cadaver occisi, et
ignoratur cædis reus,
</vers>
    <vers num="2"> egredientur maiores natu et iudices
tui et metientur a loco cadaveris singularum per circuitum spatia
civitatum
</vers>
    <vers num="3"> et, quam viciniorem ceteris esse
perspexerint, seniores civitatis illius tollent vitulam de armento,
quæ non traxit iugum nec terram scidit vomere,
</vers>
    <vers num="4"> et ducent eam ad torrentem perennem,
ubi numquam aratum est nec seminatum, et cædent apud eum cervices
vitulæ;
</vers>
    <vers num="5"> accedentque sacerdotes filii Levi,
quos elegerit Dominus Deus tuus, ut ministrent ei et benedicant in
nomine eius, et ad verbum eorum omnis causa et omnis percussio
iudicetur.
</vers>
    <vers num="6"> Et omnes maiores natu civitatis
illius, qui prope interfectum sunt, lavabunt manus suas super
vitulam, quæ apud torrentem percussa est,
</vers>
    <vers num="7"> et dicent: “Manus nostræ non
effuderunt hunc sanguinem, nec oculi nostri viderunt;
</vers>
    <vers num="8"> propitius esto populo tuo Israel,
quem redemisti, Domine, et non reputes sanguinem innocentem in
medio populi tui Israel”. Et auferetur ab eis reatus
sanguinis.
</vers>
    <vers num="9"> Tu autem removebis innocentem
cruorem, cum feceris, quod rectum est in oculis Domini.
</vers>
    <vers num="10"> Si egressus fueris ad pugnam contra
inimicos tuos, et tradiderit eos Dominus Deus tuus in manu tua,
captivosque duxeris
</vers>
    <vers num="11"> et videris in numero captivorum
mulierem pulchram et adamaveris eam voluerisque habere uxorem,
</vers>
    <vers num="12"> introduces eam in domum tuam. Quæ
radet cæsariem et circumcidet ungues
</vers>
    <vers num="13"> et deponet vestem captivitatis
sedensque in domo tua flebit patrem et matrem suam uno mense; et
postea intrabis ad eam sociaberisque illi, et erit uxor tua.
</vers>
    <vers num="14"> Sin autem postea non sederit animo
tuo, dimittes eam liberam; nec vendere poteris pecunia nec
opprimere per potentiam, quia humiliasti eam.
</vers>
    <vers num="15"> Si habuerit homo uxores duas, unam
dilectam et alteram odiosam, genuerintque ei liberos, et fuerit
filius odiosæ primogenitus,
</vers>
    <vers num="16"> volueritque substantiam inter filios
suos dividere, non poterit filium dilectæ facere primogenitum et
præferre filio odiosæ,
</vers>
    <vers num="17"> sed filium odiosæ agnoscet
primogenitum dabitque ei de cunctis, quæ habuerit, duplicia; iste
est enim principium roboris eius, et huic debentur primogenita.
</vers>
    <vers num="18"> Si genuerit homo filium contumacem
et protervum, qui non audiat patris aut matris imperium et
coercitus obœdire contempserit,
</vers>
    <vers num="19"> apprehendent eum et ducent ad
seniores civitatis suæ et ad portam iudicii
</vers>
    <vers num="20"> dicentque ad eos: “Filius
noster iste protervus et contumax est: monita nostra audire
contemnit, comissationibus vacat et luxuriæ atque conviviis
potatorum”.
</vers>
    <vers num="21"> Lapidibus eum obruent viri
civitatis, et morietur, ut auferatis malum de medio vestri, et
universus Israel audiens pertimescat.
</vers>
    <vers num="22"> Quando peccaverit homo, quod morte
plectendum est, et occisum appenderis in patibulo,
</vers>
    <vers num="23"> non permanebit cadaver eius in
ligno; sed in eadem die sepelietur, quia maledictus a Deo est, qui
pendet in ligno; et nequaquam contaminabis terram tuam, quam
Dominus Deus tuus dederit tibi in possessionem.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Non videbis bovem fratris tui aut
ovem errantem et præteribis, sed reduces fratri tuo;
</vers>
    <vers num="2"> si autem non est prope frater tuus
nec nosti eum, duces in domum tuam, et erunt apud te quamdiu
quærat ea frater tuus et recipiat.
</vers>
    <vers num="3"> Similiter facies de asino et de
vestimento et de omni re fratris tui, quæ perierit: si inveneris
eam, ne subtrahas te.
</vers>
    <vers num="4"> Si videris asinum fratris tui aut
bovem cecidisse in via, non subtrahes te, sed sublevabis cum
eo.
</vers>
    <vers num="5"> Non induetur mulier veste virili, nec
vir utetur veste feminea: abominabilis enim apud Dominum Deum tuum
est omnis, qui facit hæc.
</vers>
    <vers num="6"> Si ambulans per viam, in arbore vel
in terra nidum avis inveneris et matrem pullis vel ovis desuper
incubantem, non sumes eam de filiis,
</vers>
    <vers num="7"> sed abire patieris matrem tenens
filios, ut bene sit tibi, et longo vivas tempore.
</vers>
    <vers num="8"> Cum ædificaveris domum novam, facies
murum tecto tuo per circuitum, ne adducas sanguinem super domum
tuam et sis reus, labente aliquo in præceps ruente.
</vers>
    <vers num="9"> Non seres vineam tuam altero semine,
ne et sementis, quam sevisti, et quæ nascuntur ex vinea, pariter
sanctificentur.
</vers>
    <vers num="10"> Non arabis in bove simul et
asino.
</vers>
    <vers num="11"> Non indueris vestimento, quod ex
lana linoque contextum est.
</vers>
    <vers num="12"> Funiculos facies per quattuor
angulos pallii tui, quo operieris.
</vers>
    <vers num="13"> Si duxerit vir uxorem et intraverit
ad eam et postea odio habuerit eam
</vers>
    <vers num="14"> imputaveritque ei obiciens ei nomen
pessimum et dixerit: “Uxorem hanc accepi et ingressus ad eam
non inveni virginem”,
</vers>
    <vers num="15"> tollent pater et mater eius et
ferent secum signa virginitatis eius ad seniores urbis, qui in
porta sunt,
</vers>
    <vers num="16"> et dicet pater: “Filiam meam
dedi huic uxorem, quam, quia odit,
</vers>
    <vers num="17"> imponit ei nomen pessimum, ut dicat:
Non inveni filiam tuam virginem; et ecce hæc sunt signa
virginitatis filiæ meæ”. Expandent vestimentum coram se
nioribus civitatis.
</vers>
    <vers num="18"> Apprehendentque senes urbis illius
virum et verberabunt illum
</vers>
    <vers num="19"> condemnantes insuper centum siclis
argenti, quos dabunt patri puellæ, quoniam diffamavit nomen
pessimum super virginem Israel; habebitque eam uxorem et non
poterit dimittere eam omnibus diebus vitæ suæ.
</vers>
    <vers num="20"> Quod si verum est, quod obicit, et
non est in puella inventa virginitas,
</vers>
    <vers num="21"> educent eam ad fores domus patris
sui, et lapidibus obruent viri civitatis eius, et morietur, quoniam
fecit nefas in Israel, ut fornicaretur in domo patris sui; et
auferes malum de medio tui.
</vers>
    <vers num="22"> Si inventus fuerit vir dormiens cum
uxore alterius, uterque morietur, id est adulter et adultera; et
auferes malum de Israel.
</vers>
    <vers num="23"> Si puellam virginem desponsatam viro
invenerit aliquis in civitate et concubuerit cum illa,
</vers>
    <vers num="24"> educetis utrumque ad portam
civitatis illius et lapidibus obruetis, et morientur: puella quia
non clamavit, cum esset in civitate, vir quia humiliavit uxorem
proximi sui; et auferes malum de medio tui.
</vers>
    <vers num="25"> Sin autem in agro reppererit vir
puellam, quæ desponsata est, et apprehendens concubuerit cum illa,
ipse morietur solus;
</vers>
    <vers num="26"> puella nihil patietur nec est rea
mortis, quoniam sicut vir consurgit contra fratrem suum et occidit
eum, ita et puella perpessa est:
</vers>
    <vers num="27"> sola erat in agro, clamavit puella
desponsata, et nullus affuit, qui liberaret eam.
</vers>
    <vers num="28"> Si invenerit vir puellam virginem,
quæ non habet sponsum, et apprehendens concubuerit cum ea, et res
ad iudicium venerit,
</vers>
    <vers num="29"> dabit, qui dormivit cum ea, patri
puellæ quinquaginta siclos argenti et habebit eam uxorem, quia
humiliavit illam: non poterit dimittere eam cunctis diebus vitæ
suæ.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Non accipiet homo uxorem patris
sui nec revelabit operi mentum eius.
</vers>
    <vers num="2"> Non intrabit eunuchus, attritis vel
amputatis testiculis et absciso veretro, ecclesiam Domini.
</vers>
    <vers num="3"> Non ingredietur mamzer in ecclesiam
Domini neque decima generatione.
</vers>
    <vers num="4"> Ammonites et Moabites etiam in decima
generatione non intrabunt ecclesiam Domini in æternum,
</vers>
    <vers num="5"> quia noluerunt vobis occurrere cum
pane et aqua in via, quando egressi estis de Ægypto, et quia
conduxerunt contra te Balaam filium Beor de Phethor in
Aramnaharaim, ut malediceret tibi;
</vers>
    <vers num="6"> et noluit Dominus Deus tuus audire
Balaam vertitque tibi maledictionem eius in benedictionem, eo quod
diligeret te.
</vers>
    <vers num="7"> Non facies cum eis pacem nec quæres
eis bona cunctis diebus vitæ tuæ in sempiternum.
</vers>
    <vers num="8"> Non abominaberis Idumæum, quia
frater tuus est, nec Ægyptium, quia advena fuisti in terra
eius:
</vers>
    <vers num="9"> qui nati fuerint ex eis tertia
generatione, intrabunt ecclesiam Domini.
</vers>
    <vers num="10"> Quando egressus fueris adversus
hostes tuos in pugnam, custodies te ab omni re mala.
</vers>
    <vers num="11"> Si fuerit apud te homo, qui nocturno
pollutus sit somnio, egredietur extra castra et non revertetur,
</vers>
    <vers num="12"> priusquam ad vesperam lavetur aqua;
et ad solis occasum regredietur in castra.
</vers>
    <vers num="13"> Habebis locum extra castra, ad quem
egrediaris ad requisita naturæ
</vers>
    <vers num="14"> gerens paxillum in balteo; cumque
sederis foris, fodies foveam et egesta humo operies.
</vers>
    <vers num="15"> Dominus enim Deus tuus ambulat in
medio castrorum tuorum, ut eruat te et tradat tibi inimicos tuos;
sint castra tua sancta, et nihil in eis videat fœditatis nec
derelinquat te.
</vers>
    <vers num="16"> Non trades servum domino suo, qui ad
te confugerit:
</vers>
    <vers num="17"> habitabit tecum in medio tui in
loco, quem elegerit in una urbium tuarum, quæ placuerit ei, nec
contristes eum.
</vers>
    <vers num="18"> Non erit prostibulum sacrum de
filiabus Israel, nec scortator sacer de filiis Israel.
</vers>
    <vers num="19"> Non offeres mercedem prostibuli nec
pretium canis in domo Domini Dei tui, quidquid illud est, quod
voveris, quia abominatio est utrumque apud Dominum Deum tuum.
</vers>
    <vers num="20"> Non fenerabis fratri tuo ad usuram
pecuniam nec alimenta nec quamlibet aliam rem,
</vers>
    <vers num="21"> sed alieno fenerabis. Fratri autem
tuo absque usura id, quo indiget, commodabis, ut benedicat tibi
Dominus Deus tuus in omni opere tuo in terra, ad quam ingredieris
possidendam.
</vers>
    <vers num="22"> Cum voveris votum Domino Deo tuo,
non tardabis reddere; quia requiret illud Dominus Deus tuus a te,
et reputabitur tibi in peccatum.
</vers>
    <vers num="23"> Si nolueris polliceri, absque
peccato eris;
</vers>
    <vers num="24"> quod autem egressum est de labiis
tuis, observabis et facies, sicut promisisti Domino Deo tuo:
propria voluntate et ore tuo locutus es.
</vers>
    <vers num="25"> Ingressus vineam proximi tui comede
uvas, quantum tibi placuerit; in sporta autem ne efferas tecum.
</vers>
    <vers num="26"> Si intraveris in segetem amici tui,
franges spicas manu; falce autem non metes.</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Si acceperit homo uxorem et
habuerit eam, et non invene rit gratiam ante oculos eius propter
aliquam fœditatem, et scripserit libellum repudii dederitque in
manu illius et dimiserit eam de domo sua,
</vers>
    <vers num="2"> cumque egressa alterius uxor facta
fuerit,
</vers>
    <vers num="3"> et ille quoque oderit eam dederitque
ei libellum repudii et dimiserit de domo sua, vel mortuus
fuerit,
</vers>
    <vers num="4"> non poterit prior maritus recipere
eam in uxorem, quia polluta est; hoc esset abominatio coram Domino.
Ne peccare facias terram tuam, quam Dominus Deus tuus tradiderit
tibi possidendam.
</vers>
    <vers num="5"> Cum acceperit homo nuper uxorem, non
procedet ad bellum, nec ei quippiam necessitatis iniungetur
publicæ, sed vacabit liber domui suæ, ut uno anno lætetur cum
uxore sua.
</vers>
    <vers num="6"> Non accipies loco pignoris molam vel
superiorem lapidem molarem, quia animam suam apposuit tibi.
</vers>
    <vers num="7"> Si deprehensus fuerit homo rapiens
unum de fratribus suis de filiis Israel et, vendito eo, accipiens
pretium, interficietur; et auferes malum de medio tui.
</vers>
    <vers num="8"> Observa diligenter, si incurras
plagam lepræ, quæcumque docuerint vos sacerdotes levitici
generis; quod præcepi eis, implete sollicite.
</vers>
    <vers num="9"> Memento, quæ fecerit Dominus Deus
tuus Mariæ in via, cum egrederemini de Ægypto.
</vers>
    <vers num="10"> Cum mutuam dabis proximo tuo rem
aliquam, non ingredieris domum eius, ut pignus auferas,
</vers>
    <vers num="11"> sed stabis foris, et ille tibi
pignus proferet, quod habuerit.
</vers>
    <vers num="12"> Sin autem pauper est, non
pernoctabit apud te pignus,
</vers>
    <vers num="13"> sed statim reddes ei ad solis
occasum, ut dormiens in vestimento suo benedicat tibi, et habeas
iustitiam coram Domino Deo tuo.
</vers>
    <vers num="14"> Non negabis mercedem indigentis et
pauperis ex fratribus tuis sive advenis, qui tecum morantur in
terra intra portas tuas,
</vers>
    <vers num="15"> sed eadem die reddes ei pretium
laboris sui ante solis occasum, quia pauper est, et illud desiderat
anima sua; ne clamet contra te ad Dominum, et reputetur tibi in
peccatum.
</vers>
    <vers num="16"> Non occidentur patres pro filiis,
nec filii pro patribus, sed unusquisque pro peccato suo
morietur.
</vers>
    <vers num="17"> Non pervertes iudicium advenæ et
pupilli nec auferes pignoris loco viduæ vestimentum.
</vers>
    <vers num="18"> Memento quod servieris in Ægypto,
et eruerit te Dominus Deus tuus inde; idcirco præcipio tibi, ut
facias hanc rem.
</vers>
    <vers num="19"> Quando messueris segetem in agro tuo
et oblitus manipulum reliqueris, non reverteris, ut tollas eum, sed
advenam et pupillum et viduam auferre patieris, ut benedicat tibi
Dominus Deus tuus in omni opere manuum tuarum.
</vers>
    <vers num="20"> Si fruges collegeris olivarum,
quidquid remanserit in arboribus, non reverteris, ut colligas, sed
relinques advenæ, pupillo ac viduæ.
</vers>
    <vers num="21"> Si vindemiaveris vineam tuam, non
colliges remanentes racemos, sed cedent in usus advenæ, pupilli ac
viduæ.
</vers>
    <vers num="22"> Memento quod et tu servieris in
Ægypto; et idcirco præcipio tibi, ut facias hanc rem.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Si fuerit causa inter aliquos, et
interpellaverint iudices, quem iustum esse perspexerint, illi
iustitiæ palmam dabunt; quem impium, condemnabunt impietatis.
</vers>
    <vers num="2"> Sin autem iudex eum, qui peccavit,
dignum viderit plagis, prosternet et coram se faciet verberari; pro
mensura peccati erit et plagarum modus,
</vers>
    <vers num="3"> ita dumtaxat, ut quadragenarium
numerum non excedant, ne ultra percussus plagis multis et fœde
laceratus ante oculos tuos abeat frater tuus.
</vers>
    <vers num="4"> Non ligabis os bovis terentis in area
fruges tuas.
</vers>
    <vers num="5"> Quando habitaverint fratres simul, et
unus ex eis absque filio mortuus fuerit, uxor defuncti non nubet
foras alteri, sed accipiet eam frater eius uxorem et suscitabit
semen fratris sui;
</vers>
    <vers num="6"> et primogenitum ex ea filium nomine
illius appellabit, ut non deleatur nomen eius ex Israel.
</vers>
    <vers num="7"> Sin autem noluerit accipere uxorem
fratris sui, quæ ei lege debetur, perget mulier ad portam
civitatis et interpellabit maiores natu dicetque: “Non vult
frater viri mei suscitare nomen fratris sui in Israel nec me in
coniugium sumere”;
</vers>
    <vers num="8"> statimque accersiri eum facient et
interrogabunt. Si responderit: “Nolo eam uxorem
accipere”,
</vers>
    <vers num="9"> accedet mulier ad eum coram
senioribus et tollet calceamentum de pede eius spuetque in faciem
illius et dicet: “Sic fit homini, qui non ædificat domum
fratris sui”.
</vers>
    <vers num="10"> Et vocabitur nomen illius in Israel:
“Domus discalceati”.
</vers>
    <vers num="11"> Si habuerint inter se iurgium viri,
et unus contra alterum rixari cœperit, volensque uxor alterius
eruere virum suum de manu fortioris, miserit manum et apprehenderit
verenda eius,
</vers>
    <vers num="12"> abscides manum illius nec flecteris
super eam ulla misericordia.
</vers>
    <vers num="13"> Non habebis in sacculo tuo diversa
pondera maius et minus;
</vers>
    <vers num="14"> nec erit in domo tua ephi maius et
minus.
</vers>
    <vers num="15"> Pondus habebis iustum et verum, et
ephi iustum et verum erit tibi, ut multo vivas tempore super
terram, quam Dominus Deus tuus dederit tibi.
</vers>
    <vers num="16"> Abominatur enim Dominus tuus eum,
qui facit hæc, et aversatur omnem iniustitiam.
</vers>
    <vers num="17"> Memento quæ fecerit tibi Amalec in
via, quando egrediebaris ex Ægypto;
</vers>
    <vers num="18"> quomodo occurrerit tibi et omnes
extremos agminis tui, qui lassi residebant, ceciderit, quando tu
eras fame et labore confectus, et non timuerit Deum.
</vers>
    <vers num="19"> Cum ergo Dominus Deus tuus dederit
tibi requiem a cunctis per circuitum inimicis tuis in terra, quam
tibi daturus est, delebis nomen Amalec sub cælo: cave, ne
obliviscaris!</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Cumque intraveris terram, quam
Dominus Deus tuus tibi daturus est possidendam, et obtinueris eam
atque habitaveris in illa,
</vers>
    <vers num="2"> tolles primitias de cunctis frugibus
agri, quas collegeris de terra tua, quam Dominus Deus tuus dabit
tibi, et pones in cartallo pergesque ad locum, quem Dominus Deus
tuus elegerit, ut ibi habitet nomen eius,
</vers>
    <vers num="3"> accedesque ad sacerdotem, qui fuerit
in diebus illis, et dices ad eum: “Profiteor hodie coram
Domino Deo tuo quod ingressus sim terram, pro qua iuravit patribus
nostris, ut daret eam nobis”.
</vers>
    <vers num="4"> Suscipiensque sacerdos cartallum de
manu tua ponet ante altare Domini Dei tui,
</vers>
    <vers num="5"> et loqueris in conspectu Domini Dei
tui: “Syrus vagus erat pater meus et descendit in Ægyptum et
ibi peregrinatus est in paucissimo numero; crevitque in gentem
magnam ac robustam et infinitæ multitudinis.
</vers>
    <vers num="6"> Afflixeruntque nos Ægyptii et
persecuti sunt imponentes onera gravissima.
</vers>
    <vers num="7"> Et clamavimus ad Dominum, Deum patrum
nostrorum, qui exaudivit nos et respexit humilitatem nostram et
laborem atque angustias,
</vers>
    <vers num="8"> et eduxit nos Dominus de Ægypto in
manu forti et brachio extento, in ingenti pavore, in signis atque
portentis,
</vers>
    <vers num="9"> et introduxit ad locum istum et
tradidit nobis terram hanc lacte et melle manantem.
</vers>
    <vers num="10"> Et ecce nunc attuli primitias frugum
terræ, quam dedisti mihi, Domine”. Et dimittes eas in
conspectu Domini Dei tui et adorato Domino Deo tuo.
</vers>
    <vers num="11"> Et epulaberis in omnibus bonis, quæ
Dominus Deus tuus dederit tibi et domui tuæ, tu et Levites et
advena, qui tecum est.
</vers>
    <vers num="12"> Quando compleveris decimam cunctarum
frugum tuarum, anno tertio, anno decimarum, et dederis Levitæ et
advenæ et pupillo et viduæ, ut comedant intra portas tuas et
saturentur,
</vers>
    <vers num="13"> loqueris in conspectu Domini Dei
tui: “Abstuli, quod sanctificatum est, de domo mea et dedi
illud Levitæ et advenæ, pupillo ac viduæ, sicut iussisti mihi;
non præterivi mandata tua nec sum oblitus imperii tui,
</vers>
    <vers num="14"> non comedi ex eis in luctu meo nec
separavi ex eis in qualibet immunditia nec expendi ex his quidquam
mortuo: obœdivi voci Domini Dei mei et feci omnia, sicut
præcepisti mihi.
</vers>
    <vers num="15"> Respice de habitaculo sancto tuo, de
cælo, et benedic populo tuo Israel et terræ, quam dedisti nobis,
sicut iurasti patribus nostris, terræ lacte et melle
mananti”.
</vers>
    <vers num="16"> Hodie Dominus Deus tuus mandavit
tibi, ut facias præcepta hæc atque iudicia et custodias et
impleas illa ex toto corde tuo et ex tota anima tua.
</vers>
    <vers num="17"> Dominum elegisti hodie, ut sit tibi
Deus, et ambules in viis eius et custodias præcepta illius et
mandata atque iudicia et obœdias eius imperio;
</vers>
    <vers num="18"> et Dominus elegit te hodie, ut sis
ei populus peculiaris, sicut locutus est tibi, et custodias omnia
mandata illius,
</vers>
    <vers num="19"> et faciat te excelsiorem cunctis
gentibus, quas creavit in laudem et nomen et gloriam suam, ut sis
populus sanctus Domini Dei tui, sicut locutus est ».</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Præcepit autem Moyses et seniores
Israel populo dicentes: « Custodite omne mandatum, quod
præcipio vobis hodie.
</vers>
    <vers num="2"> Cumque transieritis Iordanem in
terram, quam Dominus Deus tuus dabit tibi, eriges ingentes lapides
et calce obduces eos,
</vers>
    <vers num="3"> ut possis in eis scribere omnia verba
legis huius, Iordane transmisso, ut introeas terram, quam Dominus
Deus tuus dabit tibi, terram lacte et melle manantem, sicut locutus
est Dominus, Deus patrum tuorum, tibi.
</vers>
    <vers num="4"> Quando ergo transieritis Iordanem,
erigite istos lapides, sicut ego hodie præcipio vobis, in monte
Hebal, et obduces eos calce;
</vers>
    <vers num="5"> et ædificabis ibi altare Domino Deo
tuo de lapidibus, quos ferrum non tetigit,
</vers>
    <vers num="6"> de saxis impolitis, et offeres super
eo holocausta Domino Deo tuo.
</vers>
    <vers num="7"> Et immolabis hostias pacificas
comedesque ibi et epulaberis coram Domino Deo tuo;
</vers>
    <vers num="8"> et scribes super lapides omnia verba
legis huius plane et lucide ».
</vers>
    <vers num="9"> Dixeruntque Moyses et sacerdotes
levitici generis ad omnem Israelem: « Attende et audi,
Israel: hodie factus es populus Domino Deo tuo;
</vers>
    <vers num="10"> audies vocem eius et facies mandata
atque præcepta, quæ ego præcipio tibi ».
</vers>
    <vers num="11"> Præcepitque Moyses populo in die
illo dicens:
</vers>
    <vers num="12"> « Hi stabunt ad
benedicendum populo super montem Garizim, Iordane transmisso:
Simeon, Levi, Iudas, Issachar, Ioseph et Beniamin.
</vers>
    <vers num="13"> Et e regione isti stabunt ad
maledicendum in monte Hebal: Ruben, Gad et Aser et Zabulon, Dan et
Nephthali.
</vers>
    <vers num="14"> Et pronunciabunt Levitæ dicentque
ad omnes viros Israel excelsa voce:
</vers>
    <vers num="15"> “Maledictus homo, qui facit
sculptile et conflatile, abominationem Domini, opus manuum
artificum, ponetque illud in abscondito”. Et respondebit
omnis populus et dicet: “Amen”.
</vers>
    <vers num="16"> “Maledictus, qui contemnit
patrem suum et matrem”. Et dicet omnis populus:
“Amen”.
</vers>
    <vers num="17"> “Maledictus, qui transfert
terminos proximi sui”. Et dicet omnis populus:
“Amen”.
</vers>
    <vers num="18"> “Maledictus, qui errare facit
cæcum in itinere”. Et dicet omnis populus:
“Amen”.
</vers>
    <vers num="19"> “Maledictus, qui pervertit
iudicium advenæ, pupilli et viduæ”. Et dicet omnis populus:
“Amen”.
</vers>
    <vers num="20"> “Maledictus, qui dormit cum
uxore patris sui, quia revelat operimentum lectuli eius”. Et
dicet omnis populus: “Amen”.
</vers>
    <vers num="21"> “Maledictus, qui dormit cum
omni iumento”. Et dicet omnis populus:
“Amen”.
</vers>
    <vers num="22"> “Maledictus, qui dormit cum
sorore sua, filia patris sui sive matris suæ”. Et dicet
omnis populus: “Amen”.
</vers>
    <vers num="23"> “Maledictus, qui dormit cum
socru sua”. Et dicet omnis populus: “Amen”.
</vers>
    <vers num="24"> “Maledictus, qui clam
percusserit proximum suum”. Et dicet omnis populus:
“Amen”.
</vers>
    <vers num="25"> “Maledictus, qui accipit
munera, ut percutiat sanguinem innocentem”. Et dicet omnis
populus: “Amen”.
</vers>
    <vers num="26"> “Maledictus, qui non permanet
in sermonibus legis huius nec eos opere perficit”. Et dicet
omnis populus: “Amen”.</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Sin audieris vocem Domini Dei tui,
ut facias atque custodias omnia mandata eius, quæ ego præcipio
tibi hodie, faciet te Dominus Deus tuus excelsiorem cunctis
gentibus, quæ versantur in terra,
</vers>
    <vers num="2"> venientque super te universæ
benedictiones istæ et apprehendent te, si tamen vocem Domini Dei
tui audieris.
</vers>
    <vers num="3"> Benedictus tu in civitate et
benedictus in agro.
</vers>
    <vers num="4"> Benedictus fructus ventris tui et
fructus terræ tuæ fructusque iumentorum tuorum, partus armentorum
tuorum et incrementum ovium tuarum.
</vers>
    <vers num="5"> Benedictum canistrum et pistrinum
tuum.
</vers>
    <vers num="6"> Benedictus eris et ingrediens et
egrediens.
</vers>
    <vers num="7"> Dabit Dominus inimicos tuos, qui
consurgunt adversum te, corruentes in conspectu tuo; per unam viam
venient contra te et per septem fugient a facie tua.
</vers>
    <vers num="8"> Emittet Dominus benedictionem super
cellaria tua et super omnia opera manuum tuarum; benedicetque tibi
in terra, quam Dominus Deus tuus dabit tibi.
</vers>
    <vers num="9"> Suscitabit te Dominus sibi in populum
sanctum, sicut iuravit tibi, si custodieris mandata Domini Dei tui
et ambulaveris in viis eius.
</vers>
    <vers num="10"> Videbuntque omnes terrarum populi
quod nomen Domini invocatum sit super te, et timebunt te.
</vers>
    <vers num="11"> Abundare te faciet Dominus omnibus
bonis, fructu uteri tui et fructu iumentorum tuorum, fructu terræ
tuæ, quam iuravit Dominus patribus tuis, ut daret tibi.
</vers>
    <vers num="12"> Aperiet Dominus tibi thesaurum suum
optimum, cælum, ut tribuat pluviam terræ tuæ in tempore suo;
benedicatque cunctis operibus manuum tuarum; et fenerabis gentibus
multis et ipse a nullo fenus accipies.
</vers>
    <vers num="13"> Constituet te Dominus in caput et
non in caudam, et eris semper supra et non subter, si audieris
mandata Domini Dei tui, quæ ego præcipio tibi hodie, et
custodieris et feceris
</vers>
    <vers num="14"> ac non declinaveris a verbis, quæ
ego præcipio vobis hodie, nec ad dexteram nec ad sinistram, nec
secutus fueris deos alienos neque colueris eos.
</vers>
    <vers num="15"> Quod si audire nolueris vocem Domini
Dei tui, ut custodias et facias omnia mandata eius et præcepta,
quæ ego præcipio tibi hodie, venient super te omnes maledictiones
istæ et apprehendent te:
</vers>
    <vers num="16"> Maledictus eris in civitate,
maledictus in agro.
</vers>
    <vers num="17"> Maledictum canistrum et pistrinum
tuum.
</vers>
    <vers num="18"> Maledictus fructus ventris tui et
fructus terræ tuæ, partus armentorum tuorum et incrementum ovium
tuarum.
</vers>
    <vers num="19"> Maledictus eris ingrediens et
maledictus egrediens.
</vers>
    <vers num="20"> Mittet Dominus super te
maledictionem et conturbationem et increpationem in omnia opera
tua, quæ facies, donec conterat te et perdat velociter propter
adinventiones tuas pessimas, in quibus reliquisti me.
</vers>
    <vers num="21"> Adiunget Dominus tibi pestilentiam,
donec consumat te de terra, ad quam ingredieris possidendam.
</vers>
    <vers num="22"> Percutiet te Dominus consumptione,
febri et inflammatione, ardore et æstu, uredine ac aurugine, et
persequentur te, donec pereas.
</vers>
    <vers num="23"> Et erit cælum, quod est supra caput
tuum, æneum, et terra, quam calcas, ferrea.
</vers>
    <vers num="24"> Convertet Dominus imbrem terræ tuæ
in pulverem, et de cælo descendet super te cinis, donec
conteraris.
</vers>
    <vers num="25"> Tradet te Dominus corruentem ante
hostes tuos: per unam viam egredieris contra eos et per septem
fugies et eris in terrorem omnibus regnis terræ.
</vers>
    <vers num="26"> Eritque cadaver tuum in escam
cunctis volatilibus cæli et bestiis terræ, et non erit qui
abigat.
</vers>
    <vers num="27"> Percutiet te Dominus ulcere Ægypti
et tumore, scabie quoque et prurigine, ita ut curari nequeas.
</vers>
    <vers num="28"> Percutiet te Dominus amentia et
cæcitate ac stupore mentis;
</vers>
    <vers num="29"> et palpabis in meridie, sicut
palpare solet cæcus in tenebris, et non diriges vias tuas. Omnique
tempore eris oppressus et exspoliatus nec habebis, qui liberet
te.
</vers>
    <vers num="30"> Uxorem accipies, et alius dormiet
cum ea. Domum ædificabis et non habitabis in ea. Plantabis vineam
et non vindemiabis eam.
</vers>
    <vers num="31"> Bos tuus mactabitur coram te, et non
comedes ex eo. Asinus tuus rapietur in conspectu tuo et non
reddetur tibi. Oves tuæ dabuntur inimicis tuis, et non erit qui te
adiuvet.
</vers>
    <vers num="32"> Filii tui et filiæ tuæ tradentur
alteri populo, videntibus oculis tuis et deficientibus ad
conspectum eorum tota die, et non erit fortitudo in manu tua.
</vers>
    <vers num="33"> Fructus terræ tuæ et omnes labores
tuos comedet populus, quem ignoras, et eris semper oppressus et
confractus cunctis diebus
</vers>
    <vers num="34"> et insanies in aspectu eorum, quæ
videbunt oculi tui.
</vers>
    <vers num="35"> Percutiet te Dominus ulcere pessimo
in genibus et in suris, sanarique non poteris a planta pedis usque
ad verticem tuum.
</vers>
    <vers num="36"> Ducet te Dominus et regem tuum, quem
constitueris super te, in gentem, quam ignorasti tu et patres tui,
et servies ibi diis alienis, ligno et lapidi;
</vers>
    <vers num="37"> et eris in stuporem et in proverbium
ac fabulam omnibus populis, ad quos te introduxerit Dominus.
</vers>
    <vers num="38"> Sementem multam iacies in terram et
modicum congregabis, quia locustæ devorabunt omnia.
</vers>
    <vers num="39"> Vineas plantabis et coles et vinum
non bibes nec colliges ex ea quippiam, quoniam vastabitur
vermibus.
</vers>
    <vers num="40"> Olivas habebis in omnibus terminis
tuis et non ungeris oleo, quia defluent et peribunt.
</vers>
    <vers num="41"> Filios generabis et filias et non
frueris eis, quoniam ducentur in captivitatem.
</vers>
    <vers num="42"> Omnes arbores tuas et fruges terræ
tuæ locusta consumet.
</vers>
    <vers num="43"> Advena, qui tecum versatur in terra,
ascendet super te eritque sublimior; tu autem descendes et eris
inferior.
</vers>
    <vers num="44"> Ipse fenerabit tibi, et tu non
fenerabis ei; ipse erit in caput, et tu eris in caudam.
</vers>
    <vers num="45"> Et venient super te omnes
maledictiones istæ et persequentes apprehendent te, donec
intereas, quia non audisti vocem Domini Dei tui nec servasti
mandata eius et præcepta, quæ præcepit tibi.
</vers>
    <vers num="46"> Et erunt in te signa atque prodigia
et in semine tuo usque in sempiternum.
</vers>
    <vers num="47"> Eo quod non servieris Domino Deo tuo
in gaudio cordisque lætitia propter rerum omnium abundantiam,
</vers>
    <vers num="48"> servies inimico tuo, quem immittet
Dominus tibi, in fame et siti et nuditate et omnium penuria, et
ponet iugum ferreum super cervicem tuam, donec te conterat.
</vers>
    <vers num="49"> Adducet Dominus super te gentem de
longinquo et de extremis finibus terræ in similitudinem aquilæ
volantis cum impetu, cuius linguam intellegere non possis:
</vers>
    <vers num="50"> gentem procacissimam, quæ non
deferat seni nec misereatur parvulo;
</vers>
    <vers num="51"> et devoret fructum iumentorum tuorum
ac fruges terræ tuæ, donec intereas, et non relinquat tibi
triticum, vinum et oleum, partum armentorum et incrementum ovium,
donec te disperdat
</vers>
    <vers num="52"> et obsideat te in cunctis urbibus
tuis, donec destruantur muri tui firmi atque sublimes, in quibus
habebas fiduciam in omni terra tua. Obsideberis intra portas tuas
in omni terra tua, quam dabit tibi Dominus Deus tuus,
</vers>
    <vers num="53"> et comedes fructum uteri tui, carnes
filiorum tuorum et filiarum tuarum, quas dederit tibi Dominus Deus
tuus, in obsidione et angustia, qua opprimet te hostis tuus.
</vers>
    <vers num="54"> Homo tener in te et delicatus valde
invidebit fratri suo et uxori, quæ cubat in sinu suo, et residuis
filiis suis, quos reservaverit,
</vers>
    <vers num="55"> ne det uni ex eis de carnibus
filiorum suorum, quas comedet, eo quod nihil aliud habeat in
obsidione et angustia, qua oppresserit te inimicus tuus intra omnes
portas tuas.
</vers>
    <vers num="56"> Tenera mulier in te et delicata,
quæ non tentabat pedis vestigium figere in terram propter
mollitiem et teneritudinem nimiam, invidebit viro suo, qui cubat in
sinu eius, filio et filiæ
</vers>
    <vers num="57"> et illuviei secundarum, quæ
egrediuntur de medio feminum eius, et liberis, qui eadem hora nati
sunt; comedet enim eos clam propter rerum omnium penuriam in
obsidione et angustia, qua opprimet te inimicus tuus intra portas
tuas.
</vers>
    <vers num="58"> Nisi custodieris et feceris omnia
verba legis huius, quæ scripta sunt in hoc volumine, et timueris
nomen gloriosum et terribile hoc, Dominum Deum tuum,
</vers>
    <vers num="59"> augebit ultra modum Dominus plagas
tuas et plagas seminis tui, plagas magnas et perseverantes,
infirmitates pessimas et perpetuas,
</vers>
    <vers num="60"> et convertet in te omnes
afflictiones Ægypti, quas timuisti, et adhærebunt tibi.
</vers>
    <vers num="61"> Insuper universos languores et
plagas, quæ non sunt scriptæ in volumine legis huius, inducet
Dominus super te, donec te conterat;
</vers>
    <vers num="62"> et remanebitis pauci numero, qui
prius eratis sicut astra cæli præ multitudine, quoniam non
audisti vocem Domini Dei tui.
</vers>
    <vers num="63"> Et sicut ante lætatus est Dominus
super vos bene vobis faciens vosque multiplicans, sic lætabitur
super vos disperdens vos atque subvertens, ut auferamini de terra,
ad quam ingredieris possidendam.
</vers>
    <vers num="64"> Disperget te Dominus in omnes
populos a summitate terræ usque ad terminos eius, et servies ibi
diis alienis, quos et tu ignorasti et patres tui, lignis et
lapidibus.
</vers>
    <vers num="65"> In gentibus quoque illis non
quiesces, neque erit requies vestigio pedis tui; dabit enim tibi
Dominus ibi cor pavidum et deficientes oculos et animam consumptam
mærore.
</vers>
    <vers num="66"> Et erit vita tua quasi pendens ante
te; timebis nocte et die et non credes vitæ tuæ.
</vers>
    <vers num="67"> Mane dices: “Quis mihi det
vesperum?”; et vespere: “Quis mihi det mane?”,
propter cordis tui formidinem, qua terreberis, et propter ea, quæ
tuis videbis oculis.
</vers>
    <vers num="68"> Reducet te Dominus classibus in
Ægyptum per viam, de qua dixi tibi, ut eam amplius non videres;
ibi vendetis vos inimicis vestris in servos et ancillas, et non
erit qui emat ».
</vers>
    <vers num="69"> Hæc sunt verba fœderis, quod
præcepit Dominus Moysi, ut feriret cum filiis Israel in terra
Moab, præter illud fœdus, quod cum eis pepigit in Horeb.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Vocavitque Moyses omnem Israel et
dixit ad eos: « Vos vidistis universa, quæ fecit
Dominus coram vobis in terra Ægypti pharaoni et omnibus servis
eius universæque terræ illius,
</vers>
    <vers num="2"> tentationes magnas, quas viderunt
oculi tui, signa illa portentaque ingentia;
</vers>
    <vers num="3"> et non dedit Dominus vobis cor
intellegens et oculos videntes et aures, quæ possint audire, usque
in præsentem diem.
</vers>
    <vers num="4"> Adduxi vos quadraginta annis per
desertum; non sunt attrita vestimenta vestra, nec calceamenta pedum
tuorum vetustate consumpta sunt,
</vers>
    <vers num="5"> panem non comedistis, vinum et
siceram non bibistis, ut sciretis quia ego sum Dominus Deus
vester.
</vers>
    <vers num="6"> Et venistis ad hunc locum,
egressusque est Sehon rex Hesebon et Og rex Basan occurrentes nobis
ad pugnam, et percussimus eos.
</vers>
    <vers num="7"> Et tulimus terram eorum ac tradidimus
possidendam Ruben et Gad et dimidiæ tribui Manasse.
</vers>
    <vers num="8"> Custodite ergo verba pacti huius et
implete ea, ut prosperemini in universis, quæ facitis.
</vers>
    <vers num="9"> Vos statis hodie cuncti coram Domino
Deo vestro, principes vestri ac tribus et maiores natu atque
præfecti, omnis vir Israel,
</vers>
    <vers num="10"> liberi et uxores vestræ et advena
tuus, qui tecum moratur in castris, a lignorum cæsoribus usque ad
hos, qui hauriunt aquas tuas,
</vers>
    <vers num="11"> ut transeas in fœdere Domini Dei
tui et in iure iurando, quod hodie Dominus Deus tuus percutit
tecum,
</vers>
    <vers num="12"> ut suscitet te sibi hodie in
populum, et ipse sit Deus tuus, sicut locutus est tibi et sicut
iuravit patribus tuis, Abraham, Isaac et Iacob.
</vers>
    <vers num="13"> Nec vobis solis ego hoc fœdus ferio
et hæc iuramenta confirmo,
</vers>
    <vers num="14"> sed cunctis hic nobiscum hodie
præsentibus coram Domino Deo nostro et illis, qui hodie hic
nobiscum non adsunt.
</vers>
    <vers num="15"> Vos enim nostis quomodo
habitaverimus in terra Ægypti et quomodo transierimus per medium
nationum, quas transeuntes
</vers>
    <vers num="16"> vidistis abominationes et idola
eorum, lignum et lapidem, argentum et aurum, quæ colebant.
</vers>
    <vers num="17"> Ne forte sit inter vos vir aut
mulier, familia aut tribus, cuius cor aversum est hodie a Domino
Deo nostro, ut vadat et serviat diis illarum gentium, et sit inter
vos radix germinans fel et absinthium;
</vers>
    <vers num="18"> cumque audierit verba iuramenti
huius, benedicat sibi in corde suo dicens: “Pax erit mihi,
etsi ambulabo in pravitate cordis mei”, et absumat terram
irriguam et sitientem.
</vers>
    <vers num="19"> Dominus non ignoscet ei, sed tunc
quam maxime furor eius fumabit et zelus contra hominem illum, et
sedebunt super eum omnia maledicta, quæ scripta sunt in hoc
volumine, et delebit Dominus nomen eius sub cælo
</vers>
    <vers num="20"> et consumet eum in perditionem ex
omnibus tribubus Israel, iuxta maledictiones fœderis, quæ in hoc
libro legis scriptæ sunt.
</vers>
    <vers num="21"> Dicetque sequens generatio, filii
vestri, qui nascentur deinceps, et peregrini, qui de longe
venerint, videntes plagas terræ illius et infirmitates, quibus eam
afflixerit Dominus,
</vers>
    <vers num="22"> sulphur et salem: combusta est omnis
humus eius, ita ut ultra non seratur, nec virens quippiam germinet
in exemplum subversionis Sodomæ et Gomorræ, Adamæ et Seboim,
quas subvertit Dominus in ira et furore suo.
</vers>
    <vers num="23"> Et dicent omnes gentes: “Quare
sic fecit Dominus terræ huic? Quæ est hæc ira furoris
immensa?”.
</vers>
    <vers num="24"> Et respondebunt: “Quia
dereliquerunt pactum Domini, Dei patrum suorum, quod pepigit cum
eis, quando eduxit eos de terra Ægypti,
</vers>
    <vers num="25"> et servierunt diis alienis et
adoraverunt eos, quos nesciebant et quibus non fuerant
attributi;
</vers>
    <vers num="26"> idcirco iratus est furor Domini
contra terram istam, ut induceret super eam omnia maledicta, quæ
in hoc volumine scripta sunt,
</vers>
    <vers num="27"> et eiecit eos de terra eorum in ira
et furore et indignatione maxima proiecitque in terram alienam,
sicut hodie comprobatur”.
</vers>
    <vers num="28"> Abscondita Domino Deo nostro,
manifesta autem nobis et filiis nostris usque in sempiternum, ut
faciamus universa verba legis huius.</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Cum ergo venerint super te omnes
sermones isti, benedictio et maledictio, quas proposui in conspectu
tuo, et ductus pænitudine cordis tui in universis gentibus, in
quas disperserit te Dominus Deus tuus,
</vers>
    <vers num="2"> et reversus fueris ad eum et
obœdieris eius imperiis secundum omnia, quæ ego hodie præcipio
tibi, cum filiis tuis in toto corde tuo et in tota anima tua,
</vers>
    <vers num="3"> reducet Dominus Deus tuus
captivitatem tuam ac miserebitur tui et rursum congregabit te de
cunctis populis, in quos te ante dispersit.
</vers>
    <vers num="4"> Si ad cardines cæli fueris
dissipatus, inde te retrahet Dominus Deus tuus et assumet
</vers>
    <vers num="5"> atque introducet in terram, quam
possederunt patres tui, et obtinebis eam; et feliciorem et maioris
numeri esse te faciet quam fuerunt patres tui.
</vers>
    <vers num="6"> Circumcidet Dominus Deus tuus cor
tuum et cor seminis tui, ut diligas Dominum Deum tuum in toto corde
tuo et in tota anima tua, ut possis vivere.
</vers>
    <vers num="7"> Omnes autem maledictiones has
convertet super inimicos tuos et eos, qui oderunt te et
persequuntur.
</vers>
    <vers num="8"> Tu autem reverteris et audies vocem
Domini faciesque universa mandata, quæ ego præcipio tibi
hodie;
</vers>
    <vers num="9"> et abundare te faciet Dominus Deus
tuus in cunctis operibus manuum tuarum, in subole uteri tui et in
fructu iumentorum tuorum et in ubertate terræ tuæ, in rerum
omnium largitate; revertetur enim Dominus, ut gaudeat super te in
omnibus bonis, sicut gavisus est in patribus tuis.
</vers>
    <vers num="10"> Si tamen audieris vocem Domini Dei
tui et custodieris mandata eius et præcepta, quæ in hac lege
conscripta sunt, et revertaris ad Dominum Deum tuum in toto corde
tuo et in tota anima tua.
</vers>
    <vers num="11"> Mandatum hoc, quod ego præcipio
tibi hodie, non supra te est neque procul positum
</vers>
    <vers num="12"> nec in cælo situm, ut possis
dicere: “Quis nobis ad cælum valet ascendere, ut deferat
illud ad nos, et audiamus atque opere compleamus?”.
</vers>
    <vers num="13"> Neque trans mare positum, ut
causeris et dicas: “Quis nobis transfretare poterit mare et
illud ad nos usque deferre, ut possimus audire et facere quod
præceptum est?”.
</vers>
    <vers num="14"> Sed iuxta te est sermo valde in ore
tuo et in corde tuo, ut facias illum.
</vers>
    <vers num="15"> Considera quod hodie proposuerim in
conspectu tuo vitam et bonum, et e contrario mortem et malum.
</vers>
    <vers num="16"> Si obœdieris mandatis Domini Dei
tui, quæ ego præcipio tibi hodie, ut diligas Dominum Deum tuum et
ambules in viis eius et custodias mandata illius et præcepta atque
iudicia, vives; ac multiplicabit te benedicetque tibi in terra, ad
quam ingredieris possidendam.
</vers>
    <vers num="17"> Sin autem aversum fuerit cor tuum,
et audire nolueris atque errore deceptus adoraveris deos alienos et
servieris eis,
</vers>
    <vers num="18"> prædico vobis hodie quod pereatis
et parvo tempore moremini in terra, ad quam, Iordane transmisso,
ingredieris possidendam.
</vers>
    <vers num="19"> Testes invoco hodie contra vos
cælum et terram quod proposuerim vobis vitam et mortem,
benedictionem et maledictionem. Elige ergo vitam, ut et tu vivas et
semen tuum
</vers>
    <vers num="20"> et diligas Dominum Deum tuum atque
obœdias voci eius et illi adhæreas — ipse est enim vita tua
et longitudo dierum tuorum — ut habites in terra, pro qua
iuravit Dominus patribus tuis, Abraham, Isaac et Iacob, ut daret
eam illis ».</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Abiit itaque Moyses et locutus
est omnia verba hæc ad universum Israel
</vers>
    <vers num="2"> et dixit ad eos: « Centum
viginti annorum sum hodie, non possum ultra egredi et ingredi,
præsertim cum et Dominus dixerit mihi: “Non transibis
Iordanem istum”.
</vers>
    <vers num="3"> Dominus Deus tuus ipse transibit ante
te; ipse delebit gentes has in conspectu tuo, et possidebis eas, et
Iosue transibit ante te, sicut locutus est Dominus.
</vers>
    <vers num="4"> Facietque Dominus eis, sicut fecit
Sehon et Og regibus Amorræorum et terræ eorum delevitque eos.
</vers>
    <vers num="5"> Cum ergo et hos tradiderit vobis,
similiter facietis eis, sicut præcepi vobis.
</vers>
    <vers num="6"> Viriliter agite et confortamini;
nolite timere nec paveatis a conspectu eorum, quia Dominus Deus
tuus ipse est ductor tuus et non dimittet nec derelinquet
te ».
</vers>
    <vers num="7"> Vocavitque Moyses Iosue et dixit ei
coram omni Israel: « Confortare et esto robustus; tu
enim introduces populum istum in terram, quam daturum se patribus
eorum iuravit Dominus, et tu eam sorte divides eis.
</vers>
    <vers num="8"> Et Dominus, qui ductor tuus est, ipse
erit tecum, non dimittet nec derelinquet te; noli timere nec
paveas ».
</vers>
    <vers num="9"> Et scripsit Moyses legem hanc et
tradidit eam sacerdotibus filiis Levi, qui portabant arcam fœderis
Domini, et cunctis senioribus Israel;
</vers>
    <vers num="10"> præcepitque eis dicens:
« Post septem annos, anno remissionis, in sollemnitate
Tabernaculorum,
</vers>
    <vers num="11"> convenientibus cunctis ex Israel, ut
appareant in conspectu Domini Dei tui in loco, quem elegerit, leges
verba legis huius coram omni Israel, audientibus eis;
</vers>
    <vers num="12"> congrega populum tam viros quam
mulieres, parvulos et advenas, qui sunt intra portas tuas, ut
audientes discant et timeant Dominum Deum vestrum et custodiant
impleantque omnes sermones legis huius;
</vers>
    <vers num="13"> filii quoque eorum, qui nunc
ignorant, audiant et discant timere Dominum Deum vestrum cunctis
diebus, quibus versamini in terra, ad quam vos, Iordane transmisso,
pergitis obtinendam ».
</vers>
    <vers num="14"> Et ait Dominus ad Moysen:
« Ecce prope sunt dies mortis tuæ; voca Iosue, et state
in tabernaculo conventus, ut præcipiam ei ». Abierunt
ergo Moyses et Iosue et steterunt in tabernaculo conventus;
</vers>
    <vers num="15"> apparuitque Dominus ibi in columna
nubis, quæ stetit in introitu tabernaculi.
</vers>
    <vers num="16"> Dixitque Dominus ad Moysen:
« Ecce tu dormies cum patribus tuis, et populus iste
consurgens fornicabitur post deos alienos terræ, ad quam
ingredietur; ibi derelinquet me et irritum faciet fœdus, quod
pepigi cum eo.
</vers>
    <vers num="17"> Et irascetur furor meus contra eum
in die illo, et derelinquam eos et abscondam faciem meam ab eis, et
erit in devorationem; invenient eum mala multa et afflictiones, ita
ut dicat in illo die: “Vere, quia non est Deus mecum,
invenerunt me hæc mala”.
</vers>
    <vers num="18"> Ego autem abscondam et celabo faciem
meam in die illo, propter omnia mala, quæ fecit, quia secutus est
deos alienos.
</vers>
    <vers num="19"> Nunc itaque scribite vobis canticum
istud, et doce filios Israel, ut memoriter teneant et ore
decantent, ut sit mihi carmen istud pro testimonio inter filios
Israel.
</vers>
    <vers num="20"> Introducam enim eum in terram, pro
qua iuravi patribus eius, lacte et melle manantem. Cumque comederit
et saturatus crassusque fuerit, avertetur ad deos alienos, et
servient eis detrahentque mihi et irritum facient pactum meum.
</vers>
    <vers num="21"> Postquam invenerint eum mala multa
et afflictiones, respondebit ei canticum istud pro testimonio, quod
nulla delebit oblivio ex ore seminis sui; scio enim cogitationes
eius, quæ facit hodie, antequam introducam eum in terram, quam ei
pollicitus sum ».
</vers>
    <vers num="22"> Scripsit ergo Moyses canticum istud
in die illo et docuit filios Israel.
</vers>
    <vers num="23"> Præcepitque Dominus Iosue filio Nun
et ait: « Confortare et esto robustus; tu enim
introduces filios Israel in terram, quam eis pollicitus sum, et ego
ero tecum ».
</vers>
    <vers num="24"> Postquam ergo scripsit Moyses verba
legis huius in volumine atque complevit,
</vers>
    <vers num="25"> præcepit Levitis, qui portabant
arcam fœderis Domini, dicens:
</vers>
    <vers num="26"> « Tollite librum legis
istum et ponite eum in latere arcæ fœderis Domini Dei vestri, ut
sit ibi contra te in testimonium.
</vers>
    <vers num="27"> Ego enim scio contentionem tuam et
cervicem tuam durissimam. Adhuc vivente me vobiscum, semper
contentiose egistis contra Dominum; quanto magis cum mortuus
fuero?
</vers>
    <vers num="28"> Congregate ad me omnes maiores natu
per tribus vestras atque præfectos vestros, et loquar audientibus
eis sermones istos et invocabo contra eos cælum et terram.
</vers>
    <vers num="29"> Novi enim quod post mortem meam
inique agetis et declinabitis de via, quam præcepi vobis, et
occurrent vobis mala in extremo tempore, quando feceritis malum in
conspectu Domini, ut irritetis eum per opera manuum
vestrarum ».
</vers>
    <vers num="30"> Locutus est ergo Moyses, audiente
universo cœtu Israel, verba carminis huius et ad finem usque
complevit:</vers>
  </cap>
  <subtitulum>Capitulum 32</subtitulum>
  <cap num="32">
    <vers num="1"> « Audite, cæli, quæ
loquor; audiat terra verba oris mei!
</vers>
    <vers num="2"> Stillet ut pluvia doctrina mea, fluat
ut ros eloquium meum
quasi imber super herbam
et quasi stillæ super gramina.
</vers>
    <vers num="3"> Quia nomen Domini invocabo:
date magnificentiam Deo nostro!
</vers>
    <vers num="4"> Petra, perfecta sunt opera eius,
quia omnes viæ eius iustitia.
Deus fidelis et absque ulla iniquitate,
iustus et rectus.
</vers>
    <vers num="5"> Peccaverunt ei non filii eius in
sordibus suis,
generatio prava atque perversa.
</vers>
    <vers num="6"> Hæccine redditis Domino,
popule stulte et insipiens?
Numquid non ipse est pater tuus, qui possedit te,
ipse fecit et stabilivit te?
</vers>
    <vers num="7"> Memento dierum antiquorum,
cogita generationes singulas;
interroga patrem tuum, et annuntiabit tibi,
maiores tuos, et dicent tibi.
</vers>
    <vers num="8"> Quando dividebat Altissimus
gentes,
quando separabat filios Adam,
constituit terminos populorum
iuxta numerum filiorum Israel;
</vers>
    <vers num="9"> pars autem Domini populus eius,
Iacob funiculus hereditatis eius.
</vers>
    <vers num="10"> Invenit eum in terra deserta,
in loco horroris et ululatu solitudinis;
circumdedit eum et attendit
et custodivit quasi pupillam oculi sui.
</vers>
    <vers num="11"> Sicut aquila provocans ad volandum
pullos suos
et super eos volitans expandit alas suas
et assumpsit eum
atque portavit super pennas suas.
</vers>
    <vers num="12"> Dominus solus dux eius fuit,
et non erat cum eo deus alienus.
</vers>
    <vers num="13"> Constituit eum super excelsam
terram,
ut comederet fructus agrorum,
ut sugeret mel de petra
oleumque de saxo durissimo,
</vers>
    <vers num="14"> butyrum de armento et lac de
ovibus,
cum adipe agnorum et arietum
filiorum Basan et hircorum,
cum medulla tritici,
et sanguinem uvæ biberet meracissimum.
</vers>
    <vers num="15"> Incrassatus est dilectus et
recalcitravit;
incrassatus, impinguatus, dilatatus dereliquit Deum factorem
suum
et recessit a Petra salutari suo.
</vers>
    <vers num="16"> Provocaverunt eum in diis
alienis
et in abominationibus ad iracundiam concitaverunt.
</vers>
    <vers num="17"> Immolaverunt dæmonibus et non
Deo,
diis, quos ignorabant;
novi recentesque venerunt,
quos non coluerunt patres vestri.
</vers>
    <vers num="18"> Petram, quæ te genuit,
dereliquisti,
et oblitus es Domini creatoris tui.
</vers>
    <vers num="19"> Vidit Dominus et sprevit,
quia provocaverunt eum filii sui et filiæ.
</vers>
    <vers num="20"> Et ait: “Abscondam faciem meam
ab eis
et considerabo novissima eorum;
generatio enim perversa est,
et infideles filii.
</vers>
    <vers num="21"> Ipsi me provocaverunt in eo, qui non
erat Deus,
et irritaverunt in vanitatibus suis;
et ego provocabo eos in eo, qui non est populus,
et in gente stulta irritabo illos.
</vers>
    <vers num="22"> Ignis succensus est in furore
meo
et ardebit usque ad inferni profundissima;
devorabitque terram cum germine suo
et montium fundamenta comburet.
</vers>
    <vers num="23"> Congregabo super eos mala
et sagittas meas complebo in eis.
</vers>
    <vers num="24"> Consumentur fame et devorabuntur
febri
et peste amarissima;
dentes bestiarum immittam in eos, cum veneno serpentium in
pulvere.
</vers>
    <vers num="25"> Foris vastabit eos gladius,
et intus pavor:
iuvenem simul ac virginem,
lactantem cum homine sene.
</vers>
    <vers num="26"> Dixi: Disperdam eos,
cessare faciam ex hominibus memoriam eorum!,
</vers>
    <vers num="27"> sed arrogantiam inimicorum
timui,
ne superbirent hostes eorum
et dicerent: "Manus nostra excelsa, et non Dominus fecit hæc
omnia!".
</vers>
    <vers num="28"> Gens enim absque consilio est
et sine prudentia.
</vers>
    <vers num="29"> Utinam saperent et intellegerent
hæc
ac novissima sua providerent!
</vers>
    <vers num="30"> Quomodo persequatur unus mille,
et duo fugent decem milia?
Nonne ideo, quia Petra eorum vendidit eos,
et Dominus tradidit illos?”.
</vers>
    <vers num="31"> Non enim est petra eorum ut Petra
nostra,
et inimici nostri sunt iudices.
</vers>
    <vers num="32"> Vere de vinea Sodomorum vinea
eorum
et de suburbanis Gomorræ;
uva eorum uva fellis
et botri amarissimi;
</vers>
    <vers num="33"> fel draconum vinum eorum
et venenum aspidum insanabile.
</vers>
    <vers num="34"> Nonne hæc condita sunt apud me
et signata in thesauris meis?
</vers>
    <vers num="35"> Mea est ultio, et ego retribuam in
tempore,
in quo labetur pes eorum!
Iuxta est dies perditionis,
et adesse festinat sors eorum.
</vers>
    <vers num="36"> Iudicabit Dominus populum suum
et in servis suis miserebitur;
videbit quod infirmata sit manus,
et defecerint clausi ac liberati.
</vers>
    <vers num="37"> Et dicet: “Ubi sunt dii
eorum,
petra, in qua habebant fiduciam,
</vers>
    <vers num="38"> de quorum victimis comedebant
adipes
et bibebant vinum libaminum?
Surgant et opitulentur vobis
et in necessitate vos protegant!
</vers>
    <vers num="39"> Videte nunc quod ego sim solus,
et non sit Deus præter me.
Ego occidam et ego vivere faciam;
percutiam et ego sanabo;
et non est qui de manu mea possit eruere.
</vers>
    <vers num="40"> Levabo ad cælum manum meam
et dicam: Vivo ego in æternum!
</vers>
    <vers num="41"> Si acuero ut fulgur gladium
meum,
et arripuerit iudicium manus mea,
reddam ultionem hostibus meis
et his, qui oderunt me, retribuam.
</vers>
    <vers num="42"> Inebriabo sagittas meas
sanguine,
et gladius meus devorabit carnes:
de cruore occisorum et captivorum,
de capite ducum inimici!”.
</vers>
    <vers num="43"> Laudate, gentes, populum eius,
quia sanguinem servorum suorum ulciscetur
et vindictam retribuet in hostes suos
et propitius erit terræ populi sui ».
</vers>
    <vers num="44"> Venit ergo Moyses et locutus est
omnia verba cantici huius in auribus populi, ipse et Iosue filius
Nun;
</vers>
    <vers num="45"> complevitque omnes sermones istos
loquens ad universum Israel.
</vers>
    <vers num="46"> Et dixit ad eos: « Ponite
corda vestra in omnia verba, quæ ego testificor vobis hodie, ut
mandetis ea filiis vestris custodire et facere et implere universa
verba legis huius;
</vers>
    <vers num="47"> quia verbum non incassum vobis, sed
est vita vestra: et in verbo hoc longo perseverabitis tempore in
terra, ad quam, Iordane transmisso, ingredimini
possidendam ».
</vers>
    <vers num="48"> Locutusque est Dominus ad Moysen in
eadem die dicens:
</vers>
    <vers num="49"> « Ascende in montem istum
Abarim, in montem Nabo, qui est in terra Moab contra Iericho, et
vide terram Chanaan, quam ego tradam filiis Israel obtinendam.
</vers>
    <vers num="50"> Et morere in monte, quem conscendens
iungeris populo tuo, sicut mortuus est Aaron frater tuus in monte
Hor et appositus populo suo.
</vers>
    <vers num="51"> Quia prævaricati estis contra me in
medio filiorum Israel ad aquas Meribathcades deserti Sin, quia non
sanctificastis me inter filios Israel.
</vers>
    <vers num="52"> E contra videbis terram et non
ingredieris in eam, quam ego dabo filiis Israel ».</vers>
  </cap>
  <subtitulum>Capitulum 33</subtitulum>
  <cap num="33">
    <vers num="1"> Hæc est benedictio, qua benedixit
Moyses homo Dei filiis Israel ante mortem suam.
</vers>
    <vers num="2"> Et ait:
« Dominus de Sinai venit
et de Seir ortus est eis;
apparuit de monte Pharan
et venit in Meribathcades
de meridie eius in Asedoth.
</vers>
    <vers num="3"> Vere diligit populos;
omnes sancti eius in manu illius sunt;
et, qui appropinquant pedibus tuis,
accipient de doctrina tua.
</vers>
    <vers num="4"> Legem præcepit nobis Moyses,
hereditatem multitudinis Iacob.
</vers>
    <vers num="5"> Et factus est apud dilectum rex,
congregatis principibus populi
cum tribubus Israel ».
</vers>
    <vers num="6"> « Vivat Ruben et non
moriatur
et sit parvus in numero ».
</vers>
    <vers num="7"> Hæc est Iudæ benedictio:
« Audi, Domine, vocem Iudæ
et ad populum suum introduc eum.
Manus eius pugnabunt pro eo,
et adiutor illius contra adversarios eius eris ».
</vers>
    <vers num="8"> De Levi quoque ait:
« Tummim et Urim tui
viro sancto tuo,
quem probasti in Massa
et cum quo litigasti ad aquas Meriba.
</vers>
    <vers num="9"> Qui dixit de patre suo et matre
sua:
“Nescio vos”;
et fratres suos ignoravit
et filios suos nescivit.
Quia custodierunt eloquium tuum
et pactum tuum servaverunt.
</vers>
    <vers num="10"> Docebunt iudicia tua Iacob
et legem tuam Israel;
ponent thymiama in naribus tuis
et holocaustum super altare tuum.
</vers>
    <vers num="11"> Benedic, Domine, fortitudini
eius
et opera manuum illius suscipe.
Percute lumbos inimicorum eius;
et, qui oderunt eum, non consurgant ».
</vers>
    <vers num="12"> De Beniamin ait:
« Amantissimus Domini
habitabit confidenter in eo;
Altissimus proteget eum tota die
et inter umeros illius requiescet ».
</vers>
    <vers num="13"> De Ioseph quoque ait:
« Benedicta a Domino terra eius:
donis cæli, rore
atque abysso subiacente,
</vers>
    <vers num="14"> fructibus solis
et donis mensium,
</vers>
    <vers num="15"> primitiis antiquorum montium
et donis collium æternorum,
</vers>
    <vers num="16"> frugibus terræ et plenitudine
eius.
Benedictio illius, qui apparuit in rubo,
veniat super caput Ioseph
et super verticem nazaræi inter fratres suos;
</vers>
    <vers num="17"> quasi primogeniti tauri pulchritudo
eius,
cornua unicornis cornua illius,
in ipsis ventilabit gentes
usque ad terminos terræ.
Hæ sunt multitudines Ephraim,
et hæ milia Manasse ».
</vers>
    <vers num="18"> De Zabulon ait:
« Lætare, Zabulon, in exitu tuo,
et Issachar, in tabernaculis tuis!
</vers>
    <vers num="19"> Populos ad montem vocabunt,
ibi immolabunt victimas iustitiæ.
Qui inundationem maris, quasi lac, sugent
et thesauros absconditos arenarum ».
</vers>
    <vers num="20"> De Gad ait:
« Benedictus, qui dilatat Gad!
Quasi leo requiescit
dilaceratque brachium et verticem.
</vers>
    <vers num="21"> Et vidit primitias sibi,
quia ibi pars ducis erat reposita;
qui fuit cum principibus populi
et fecit iustitiam Domini
et iudicia sua cum Israel ».
</vers>
    <vers num="22"> De Dan quoque ait:
« Dan catulus leonis
prosiliet largiter de Basan ».
</vers>
    <vers num="23"> De Nephthali dixit:
« Nephthali satiabatur beneplacito
et plenus erit benedictione Domini:
mare et meridiem possidebit ».
</vers>
    <vers num="24"> De Aser quoque ait:
« Benedictus præ filiis Aser!
Sit placens fratribus suis
et tingat in oleo pedem suum.
</vers>
    <vers num="25"> Ferrum et æs seræ tuæ,
sicut dies tui robur tuum ».
</vers>
    <vers num="26"> « Non est ut Deus
Iesurun,
qui ascendit super cælos ad auxilium tuum
et in magnificentia sua super nubes.
</vers>
    <vers num="27"> Habitaculum Deus antiquus,
et subter brachia sempiterna.
Eiciet a facie tua inimicum
dicetque: “Conterere!”.
</vers>
    <vers num="28"> Habitabit Israel confidenter,
et fons Iacob solus;
stillabunt in terra frumenti et vini,
cælique rorem.
</vers>
    <vers num="29"> Beatus tu, Israel! Quis similis
tui,
popule, qui salvaris in Domino?
Ipse est scutum auxilii tui
et gladius gloriæ tuæ.
Blandientur tibi inimici tui,
et tu eorum altitudines calcabis ».</vers>
  </cap>
  <subtitulum>Capitulum 34</subtitulum>
  <cap num="34">
    <vers num="1"> Ascendit ergo Moyses de
campestribus Moab super montem Nabo in verticem Phasga contra
Iericho; ostenditque ei Dominus omnem terram Galaad usque Dan
</vers>
    <vers num="2"> et universum Nephthali terramque
Ephraim et Manasse et omnem terram Iudæ usque ad mare
occidentale
</vers>
    <vers num="3"> et Nageb et latitudinem campi Iericho
civitatis palmarum usque Segor.
</vers>
    <vers num="4"> Dixitque Dominus ad eum:
« Hæc est terra, pro qua iuravi Abraham, Isaac et
Iacob, dicens: Semini tuo dabo eam. Vidisti eam oculis tuis et non
transibis ad illam ».
</vers>
    <vers num="5"> Mortuusque est ibi Moyses servus
Domini in terra Moab, iubente Domino.
</vers>
    <vers num="6"> Et sepelivit eum in valle in terra
Moab contra Bethphegor; et non cognovit homo sepulcrum eius usque
in præsentem diem.
</vers>
    <vers num="7"> Moyses centum et viginti annorum
erat, quandomortuus est; non caligavit oculus eius, nec robur
illius defecit.
</vers>
    <vers num="8"> Fleveruntque eum filii Israel in
campestribus Moab triginta diebus; et completi sunt dies planctus
lugentium Moysen.
</vers>
    <vers num="9"> Iosue vero filius Nun repletus est
spiritu sapientiæ, quia Moyses posuit super eum manus suas; et
obœdierunt ei filii Israel feceruntque, sicut præcepit Dominus
Moysi.
</vers>
    <vers num="10"> Et non surrexit ultra propheta in
Israel sicut Moyses, quem nosset Dominus facie ad faciem,
</vers>
    <vers num="11"> in omnibus signis atque portentis,
quæ misit per eum, ut faceret in terra Ægypti pharaoni et omnibus
servis eius universæque terræ illius,
</vers>
    <vers num="12"> et in cuncta manu robusta magnisque
mirabilibus, quæ fecit Moyses coram universo Israel.</vers>
  </cap>
</romanliturgy>
