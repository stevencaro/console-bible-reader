<?xml version="1.0" encoding="utf-8"?>
<romanliturgy lingua="la" elibro="2sam">
  <titulum>Liber Secundus Samuelis</titulum>
  <subtitulum>Capitulum 1</subtitulum>
  <cap num="1">
    <vers num="1"> Factum est autem, postquam mortuus
est Saul, ut David reverteretur a cæde Amalec et maneret in
Siceleg dies duos.
</vers>
    <vers num="2"> In die autem tertia apparuit homo
veniens de castris Saul veste conscissa et pulvere aspersus caput;
et, ut venit ad David, cecidit super faciem suam et adoravit.
</vers>
    <vers num="3"> Dixitque ad eum David:
« Unde venis? ». Qui ait ad eum:
« De castris Israel fugi ».
</vers>
    <vers num="4"> Et dixit ad eum David:
« Quid enim factum est? Indica mihi ». Qui
ait: « Fugit populus ex prœlio, et multi corruentes e
populo mortui sunt; sed et Saul et Ionathan filius eius
interierunt ».
</vers>
    <vers num="5"> Dixitque David ad adulescentem, qui
nuntiabat ei: « Unde scis quia mortuus est Saul et
Ionathan filius eius? ».
</vers>
    <vers num="6"> Et ait adulescens, qui narrabat ei:
« Casu veni in montem Gelboe, et Saul incumbebat super
hastam suam. Porro currus et equites appropinquabant ei,
</vers>
    <vers num="7"> et conversus post tergum suum
vidensque me vocavit. Cui cum respondissem: Adsum,
</vers>
    <vers num="8"> dixit mihi: “Quisnam es
tu?”. Et dixi ad eum: Amalecites ego sum.
</vers>
    <vers num="9"> Et locutus est mihi: “Sta super
me et interfice me, quoniam tenent me angustiæ, et adhuc tota
anima mea in me est”.
</vers>
    <vers num="10"> Stansque super eum occidi illum;
sciebam enim quod vivere non poterat post ruinam. Et tuli diadema,
quod erat in capite eius, et armillam de brachio illius et attuli
ad te dominum meum huc ».
</vers>
    <vers num="11"> Apprehendens autem David vestimenta
sua scidit omnesque viri, qui erant cum eo;
</vers>
    <vers num="12"> et planxerunt et fleverunt et
ieiunaverunt usque ad vesperam super Saul et super Ionathan filium
eius et super populum Domini et super domum Israel, quod
corruissent gladio.
</vers>
    <vers num="13"> Dixitque David ad iuvenem, qui
nuntiaverat ei: « Unde es? ». Qui respondit:
« Filius hominis advenæ Amalecitæ ego
sum ».
</vers>
    <vers num="14"> Et ait ad eum David:
« Quare non timuisti mittere manum tuam, ut occideres
christum Domini?  ».
</vers>
    <vers num="15"> Vocansque David unum de pueris ait:
« Accedens irrue in eum ». Qui percussit
illum, et mortuus est.
</vers>
    <vers num="16"> Et ait ad eum David:
« Sanguis tuus super caput tuum; os enim tuum locutum
est adversum te dicens: “Ego interfeci christum
Domini” ».
</vers>
    <vers num="17"> Planxit autem David planctum
huiuscemodi super Saul et super Ionathan filium eius;
</vers>
    <vers num="18"> et præcepit, ut docerent filios
Iudæ canticum Arcus, sicut scriptum est in libro Iusti, et
ait:
</vers>
    <vers num="19"> « Incliti, o Israel,
super montes tuos interfecti,
quomodo ceciderunt fortes!
</vers>
    <vers num="20"> Nolite annuntiare in Geth
neque annuntietis in compitis Ascalonis,
ne forte lætentur filiæ Philisthim,
ne exsultent filiæ incircumcisorum.
</vers>
    <vers num="21"> Montes Gelboe, nec ros nec pluviæ
veniant super vos,
neque sint agri oblationum!
Quia ibi abiectus est clipeus fortium,
clipeus Saul, quasi non esset unctus oleo.
</vers>
    <vers num="22"> A sanguine interfectorum, ab adipe
fortium
arcus Ionathan numquam rediit retrorsum,
et gladius Saul non est reversus inanis.
</vers>
    <vers num="23"> Saul et Ionathan amabiles et decori
in vita sua,
in morte quoque non sunt divisi,
aquilis velociores, leonibus fortiores.
</vers>
    <vers num="24"> Filiæ Israel, super Saul flete,
qui vestiebat vos coccino in deliciis, qui præbebat ornamenta
aurea cultui vestro.
</vers>
    <vers num="25"> Quomodo ceciderunt fortes in
prœlio!
Ionathan in excelsis tuis occisus est.
</vers>
    <vers num="26"> Doleo super te, frater mi
Ionathan,
suavis nimis mihi;
mirabilis amor tuus mihi
super amorem mulierum.
</vers>
    <vers num="27"> Quomodo ceciderunt fortes,
et perierunt arma bellica! ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Igitur post hæc consuluit David
Dominum dicens: « Num ascendam in unam de civitatibus
Iudæ? ». Et ait Dominus ad eum:
« Ascende ». Dixitque David: « Quo
ascendam? ». Et respondit ei: « In
Hebron ».
</vers>
    <vers num="2"> Ascendit ergo David et duæ uxores
eius, Achinoam Iezrahelites et Abigail uxor Nabal de Carmel;
</vers>
    <vers num="3"> sed et viros, qui erant cum eo, duxit
David singulos cum domo sua, et manserunt in oppidis Hebron.
</vers>
    <vers num="4"> Veneruntque viri Iudæ et unxerunt
ibi David, ut regnaret super domum Iudæ.
Et nuntiatum est David quod viri Iabes Galaad sepelissent Saul.
</vers>
    <vers num="5"> Misit ergo David nuntios ad viros
Iabes Galaad dixitque ad eos: « Benedicti vos Domino,
qui fecistis misericordiam hanc cum domino vestro Saul et
sepelistis eum.
</vers>
    <vers num="6"> Et nunc faciat quidem vobis Dominus
misericordiam et veritatem; sed et ego reddam vobis similiter
bonum, eo quod feceritis istud.
</vers>
    <vers num="7"> Nunc autem confortentur manus
vestræ, et estote fortes; licet enim mortuus sit dominus vester
Saul, tamen me unxit domus Iudæ in regem sibi ».
</vers>
    <vers num="8"> Abner autem filius Ner princeps
exercitus Saul tulit Isbaal filium Saul et duxit eum in
Mahanaim
</vers>
    <vers num="9"> regemque constituit super Galaad et
super Aser et super Iezrahel et super Ephraim et super Beniamin et
super Israel universum.
</vers>
    <vers num="10"> Quadraginta annorum erat Isbaal
filius Saul, cum regnare cœpisset super Israel, et duobus annis
regnavit; sola autem domus Iudæ sequebatur David.
</vers>
    <vers num="11"> Et fuit numerus dierum, quos
commoratus est David imperans in Hebron super domum Iudæ, septem
annorum et sex mensium.
</vers>
    <vers num="12"> Egressusque est Abner filius Ner et
pueri Isbaal filii Saul de Mahanaim in Gabaon.
</vers>
    <vers num="13"> Porro Ioab filius Sarviæ et pueri
David egressi sunt et occurrerunt eis iuxta piscinam Gabaon; et,
cum in unum convenissent e regione, constiterunt hi ex una parte
piscinæ et illi ex altera.
</vers>
    <vers num="14"> Dixitque Abner ad Ioab:
« Surgant pueri et ludant coram nobis ». Et
respondit Ioab: « Surgant ».
</vers>
    <vers num="15"> Surrexerunt ergo et transierunt
numero duodecim de Beniamin ex parte Isbaal filii Saul, et duodecim
de pueris David.
</vers>
    <vers num="16"> Apprehensoque unusquisque capite
comparis sui, defixit gladium in latus contrarii, et ceciderunt
simul; vocatumque est nomen loci illius ager Laterum in Gabaon.
</vers>
    <vers num="17"> Et ortum est bellum durum valde in
die illa, fugatusque est Abner et viri Israel a pueris David.
</vers>
    <vers num="18"> Erant autem ibi tres filii Sarviæ:
Ioab et Abisai et Asael. Porro Asael cursor velocissimus fuit quasi
unus ex capreis, quæ morantur in campis.
</vers>
    <vers num="19"> Persequebatur autem Asael Abner et
non declinavit ad dextram sive ad sinistram omittens persequi
Abner.
</vers>
    <vers num="20"> Respexit itaque Abner post tergum
suum et ait: « Tune es Asael? ». Qui
respondit: « Ego sum ».
</vers>
    <vers num="21"> Dixitque ei Abner: « Vade
ad dextram sive ad sinistram et apprehende unum de adulescentibus
et tolle tibi spolia eius ». Noluit autem Asael omittere
quin urgeret eum.
</vers>
    <vers num="22"> Rursumque locutus est Abner ad
Asael: « Recede, noli me sequi, ne compellar confodere
te in terram et levare non potero faciem meam ad Ioab fratrem
tuum ».
</vers>
    <vers num="23"> Qui audire contempsit et noluit
declinare. Percussit ergo eum Abner, aversa hasta in inguine, et
exiit hasta retrorsum, et mortuus est ibi. Omnesque qui transibant
per locum, in quo ceciderat Asael et mortuus erat,
subsistebant.
</vers>
    <vers num="24"> Persequentibus autem Ioab et Abisai
fugientem Abner, sol occubuit; et venerunt usque ad collem Amma,
qui est ex adverso Gaiah in via deserti in Gabaon.
</vers>
    <vers num="25"> Congregatique sunt filii Beniamin ad
Abner et conglobati in unum cuneum steterunt in summitate tumuli
unius.
</vers>
    <vers num="26"> Et exclamavit Abner ad Ioab et ait:
« Num usque ad internecionem tuus mucro desæviet? An
ignoras quod periculosa sit desperatio? Usquequo non dicis populo,
ut omittat persequi fratres suos? ».
</vers>
    <vers num="27"> Et ait Ioab: « Vivit
Deus, nisi locutus fuisses, usque mane non recessisset populus
persequens unusquisque fratrem suum ».
</vers>
    <vers num="28"> Insonuit ergo Ioab bucina, et stetit
omnis exercitus; nec persecuti sunt ultra Israel neque certaverunt
amplius.
</vers>
    <vers num="29"> Abner autem et viri eius abierunt
per Arabam tota nocte illa et transierunt Iordanem et, lustrato
toto saltu Bethron, venerunt Mahanaim.
</vers>
    <vers num="30"> Porro Ioab reversus, omisso Abner,
congregavit omnem populum; et defuerunt de pueris David decem et
novem viri, excepto Asaele;
</vers>
    <vers num="31"> servi autem David percusserunt de
Beniamin et ex viris, qui erant cum Abner, trecentos sexaginta, qui
et mortui sunt.
</vers>
    <vers num="32"> Tuleruntque Asael et sepelierunt eum
in sepulcro patris sui in Bethlehem. Et ambulaverunt tota nocte
Ioab et viri, qui erant cum eo, et in ipso crepusculo pervenerunt
in Hebron.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Facta est ergo longa concertatio
inter domum Saul et inter domum David: David semper invalescens,
domus autem Saul decrescens cotidie.
</vers>
    <vers num="2"> Nati quoque sunt filii David in
Hebron. Fuitque primogenitus eius Amnon de Achinoam
Iezrahelitide,
</vers>
    <vers num="3"> et post eum Cheleab de Abigail uxore
Nabal de Carmel, porro tertius Absalom filius Maacha filiæ Tholmai
regis Gesur,
</vers>
    <vers num="4"> quartus autem Adonias filius Haggith
et quintus Saphatia filius Abital,
</vers>
    <vers num="5"> sextus quoque Iethraam de Egla uxore
David. Hi nati sunt David in Hebron.
</vers>
    <vers num="6"> Cum ergo esset prœlium inter domum
Saul et domum David, Abner filius Ner regebat domum Saul.
</vers>
    <vers num="7"> Fuerat autem Sauli concubina nomine
Respha filia Aia. Dixitque Isbaal ad Abner:
</vers>
    <vers num="8"> « Quare ingressus es ad
concubinam patris mei? ». Qui iratus nimis propter verba
Isbaal ait: « Numquid caput canis ego sum de Iuda? Hodie
facio misericordiam super domum Saul patris tui et super fratres et
proximos eius et non tradidi te in manu David. Et tu requisisti in
me quod argueres pro muliere hodie.
</vers>
    <vers num="9"> Hæc faciat Deus Abner et hæc addat
ei, nisi, quomodo iuravit Dominus David, sic faciam cum eo,
</vers>
    <vers num="10"> ut transferatur regnum de domo Saul,
et confirmetur thronus David super Israel et super Iudam a Dan
usque Bersabee ».
</vers>
    <vers num="11"> Et non potuit respondere ei
quidquam, quia metuebat illum.
</vers>
    <vers num="12"> Misit ergo Abner nuntios ad David
pro se dicentes: « Cuius est terra? », et ut
loquerentur: « Fac mecum amicitias, et erit manus mea
tecum, et reducam ad te universum Israel ».
</vers>
    <vers num="13"> Qui ait: « Optime, ego
faciam tecum amicitias, sed unam rem peto a te dicens: Non videbis
faciem meam, nisi prius adduxeris Michol filiam Saul; et sic venies
et videbis me ».
</vers>
    <vers num="14"> Misit autem David nuntios ad Isbaal
filium Saul dicens: “Redde uxorem meam Michol, quam despondi
mihi centum præputiis Philisthim ».
</vers>
    <vers num="15"> Misit ergo Isbaal et tulit eam a
viro suo Phaltiel filio Lais.
</vers>
    <vers num="16"> Sequebaturque eam vir suus plorans
usque Bahurim; et dixit ad eum Abner: « Vade,
revertere ». Qui reversus est.
</vers>
    <vers num="17"> Sermonem quoque intulit Abner ad
seniores Israel dicens: « Tam heri quam nudiustertius
quærebatis David, ut regnaret super vos;
</vers>
    <vers num="18"> nunc ergo facite, quoniam Dominus
locutus est ad David dicens: “In manu servi mei David salvabo
populum meum Israel de manu Philisthim et omnium inimicorum
eius” ».
</vers>
    <vers num="19"> Locutus est autem Abner etiam ad
Beniamin; et abiit, ut loqueretur ad David in Hebron omnia, quæ
placuerant Israel et universo Beniamin.
</vers>
    <vers num="20"> Venitque ad David in Hebron cum
viginti viris, et fecit David Abner et viris eius, qui venerant cum
eo, convivium.
</vers>
    <vers num="21"> Et dixit Abner ad David:
« Surgam, ut congregem ad te dominum meum regem omnem
Israel, et ineant tecum fœdus, et imperes omnibus, sicut desiderat
anima tua ».
Cum ergo deduxisset David Abner, et ille isset in pace,
</vers>
    <vers num="22"> pueri David et Ioab venerunt ab
expeditione cum præda magna. Abner autem non erat cum David in
Hebron, quia iam dimiserat eum, et profectus fuerat in pace,
</vers>
    <vers num="23"> et Ioab et omnis exercitus, qui erat
cum eo, postea venerant. Nuntiatum est itaque Ioab a narrantibus:
« Venit Abner filius Ner ad regem, et dimisit eum, et
abiit in pace ».
</vers>
    <vers num="24"> Et ingressus est Ioab ad regem et
ait: « Quid fecisti? Ecce venit Abner ad te; quare
dimisisti eum, et abiit et recessit?
</vers>
    <vers num="25"> Ignoras Abner filium Ner? Certe ad
hoc venit, ut deciperet te et sciret exitum tuum et introitum tuum
et nosset omnia quæ agis ».
</vers>
    <vers num="26"> Egressus itaque Ioab a David misit
nuntios post Abner, et reduxerunt eum a cisterna Sira, ignorante
David.
</vers>
    <vers num="27"> Cumque redisset Abner in Hebron,
seorsum abduxit eum Ioab ad medium portæ, ut loqueretur ei quiete,
et percussit illum ibi in inguine, et mortuus est in ultionem
sanguinis Asael fratris eius.
</vers>
    <vers num="28"> Quod cum audisset David rem iam
gestam, ait: « Mundus ego sum et regnum meum apud
Dominum usque in sempiternum a sanguine Abner filii Ner;
</vers>
    <vers num="29"> et veniat super caput Ioab et super
omnem domum patris eius, nec deficiat de domo Ioab fluxum morbidum
sustinens, leprosus et tenens fusum et cadens gladio et indigens
pane ».
</vers>
    <vers num="30"> Igitur Ioab et Abisai frater eius
interfecerunt Abner, eo quod occidisset Asael fratrem eorum in
Gabaon in prœlio.
</vers>
    <vers num="31"> Dixit autem David ad Ioab et ad
omnem populum, qui erat cum eo: « Scindite vestimenta
vestra et accingimini saccis et plangite ante exequias
Abner ». Porro rex David sequebatur feretrum.
</vers>
    <vers num="32"> Cumque sepelissent Abner in Hebron,
levavit rex David vocem suam et flevit super tumulum Abner; flevit
autem et omnis populus.
</vers>
    <vers num="33"> Plangensque rex et lugens Abner
ait:
« Numquid, ut mori solent insensati,
mori debuit Abner?
</vers>
    <vers num="34"> Manus tuæ ligatæ non erant,
et pedes tui non erant compedibus aggravati;
sed, sicut solent cadere coram filiis iniquitatis,
corruisti ».
Congeminansque omnis populus flevit super eum.
</vers>
    <vers num="35"> Cumque venisset universa multitudo
reficere David pane clara adhuc die, iuravit David dicens:
« Hæc faciat mihi Deus et hæc addat, si ante occasum
solis gustavero panem vel aliud quidquam ».
</vers>
    <vers num="36"> Omnisque populus audivit; et placuit
eis, sicut cuncta, quæ fecit rex, bona erant in conspectu totius
populi.
</vers>
    <vers num="37"> Et cognovit omne vulgus et universus
Israel in die illa quoniam non actum fuisset a rege, ut occideretur
Abner filius Ner.
</vers>
    <vers num="38"> Dixit quoque rex ad servos suos:
« Num ignoratis quoniam princeps et maximus cecidit
hodie in Israel?
</vers>
    <vers num="39"> Ego vero adhuc debilis sum, quamvis
sim unctus rex; viri autem isti filii Sarviæ duriores sunt quam
ego. Retribuat Dominus facienti malum iuxta malitiam
suam ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Audivit autem Isbaal filius Saul
quod cecidisset Abner in Hebron, et dissolutæ sunt manus eius,
omnisque Israel perturbatus est.
</vers>
    <vers num="2"> Duo autem viri duces turmarum erant
filio Saul, nomen uni Baana et nomen alteri Rechab filii Remmon
Berothitæ de filiis Beniamin; siquidem et Beroth reputata est in
Beniamin.
</vers>
    <vers num="3"> Fugerant enim Berothitæ in Getthaim,
factique sunt ibi advenæ usque in tempus hoc.
</vers>
    <vers num="4"> Erat autem Ionathan filio Saul filius
debilis pedibus. Quinquennis enim fuit, quando venit nuntius de
Saul et Ionathan ex Iezrahel. Tollens itaque eum nutrix sua fugit;
cumque festinaret, ut fugeret, cecidit et claudus effectus est
habuitque vocabulum Meribbaal.
</vers>
    <vers num="5"> Venientes igitur filii Remmon
Berothitæ, Rechab et Baana, ingressi sunt, fervente die, domum
Isbaal, qui dormiebat super stratum suum meridie; et ostiaria domus
purgans triticum obdormivit.
</vers>
    <vers num="6"> Ingressi sunt ergo usque interiora
domus et percusserunt eum in inguine Rechab et Baana frater eius et
fugerunt.
</vers>
    <vers num="7"> Cum autem ingressi fuissent domum,
ille dormiebat super lectum suum in conclavi, et percutientes
interfecerunt eum; sublatoque capite eius, abierunt per viam Arabæ
tota nocte.
</vers>
    <vers num="8"> Et attulerunt caput Isbaal ad David
in Hebron dixeruntque ad regem: « Ecce caput Isbaal
filii Saul inimici tui, qui quærebat animam tuam; et dedit Dominus
domino meo regi ultiones hodie de Saul et de semine
eius ».
</vers>
    <vers num="9"> Respondens autem David Rechab et
Baana fratri eius filiis Remmon Berothitæ dixit ad eos:
« Vivit Dominus, qui eruit animam meam de omni
angustia,
</vers>
    <vers num="10"> quoniam eum, qui annuntiaverat mihi
et dixerat: “Mortuus est Saul”, qui putabat se prospera
nuntiare, tenui et occidi in Siceleg, cui oportebat me dare
mercedem pro nuntio;
</vers>
    <vers num="11"> quanto magis nunc, cum homines impii
interfecerunt virum innoxium in domo sua super lectum suum, non
quæram sanguinem eius de manu vestra et auferam vos de
terra? ».
</vers>
    <vers num="12"> Præcepit itaque David pueris, et
interfecerunt eos; præcidentesque manus et pedes eorum
suspenderunt eos super piscinam in Hebron. Caput autem Isbaal
tulerunt et sepelierunt in sepulcro Abner in Hebron.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Et venerunt universæ tribus Israel ad David 
    in Hebron dicentes: 
    « Ecce nos os tuum et caro tua sumus.
</vers>
    <vers num="2"> Sed et heri et nudiustertius, cum
esset Saul rex super nos, tu eras educens et reducens Israel. Dixit
autem Dominus ad te: “Tu pasces populum meum Israel et tu
eris dux super Israel” ».
</vers>
    <vers num="3"> Venerunt quoque omnes senes Israel ad
regem in Hebron, et percussit cum eis rex David fœdus in Hebron
coram Domino; unxeruntque David in regem super Israel.
</vers>
    <vers num="4"> Triginta annorum erat David, cum
regnare cœpisset, et quadraginta annis regnavit:
</vers>
    <vers num="5"> in Hebron regnavit super Iudam septem
annis et sex mensibus; in Ierusalem autem regnavit triginta tribus
annis super omnem Israel et Iudam.
</vers>
    <vers num="6"> Et abiit rex et omnes viri, qui erant
cum eo, in Ierusalem ad Iebusæum habitatorem terræ. Qui dixit ad
David: “Non ingredieris huc, sed depellent te cæci et
claudi », significantes: « Non ingredietur
David huc ».
</vers>
    <vers num="7"> Cepit autem David arcem Sion: hæc
est civitas David.
</vers>
    <vers num="8"> Dixerat enim David in die illa:
« Omnis, qui percutiet Iebusæum, attingat per cuniculum
fontis claudos et cæcos exosos animæ David ». Idcirco
dicitur in proverbio: « Cæcus et claudus non intrabunt
in domum ».
</vers>
    <vers num="9"> Habitavit autem David in arce et
vocavit eam Civitatem David; et ædificavit per gyrum a Mello et
intrinsecus.
</vers>
    <vers num="10"> Et ibat proficiens atque
succrescens, et Dominus, Deus exercituum, erat cum eo.
</vers>
    <vers num="11"> Misit quoque Hiram rex Tyri nuntios
ad David et ligna cedrina et artifices lignorum artificesque
lapidum pro parietibus; et ædificaverunt domum David.
</vers>
    <vers num="12"> Et cognovit David quoniam
confirmasset eum Dominus regem super Israel et quoniam exaltasset
regnum eius super populum suum Israel.
</vers>
    <vers num="13"> Accepitque David adhuc concubinas et
uxores de Ierusalem, postquam venerat de Hebron; natique sunt David
et alii filii et filiæ.
</vers>
    <vers num="14"> Et hæc nomina eorum, qui nati sunt
ei in Ierusalem: Samua et Sobab et Nathan et Salomon
</vers>
    <vers num="15"> et Iebahar et Elisua et Napheg
</vers>
    <vers num="16"> et Iaphia et Elisama et Eliada et
Eliphalet.
</vers>
    <vers num="17"> Audierunt vero Philisthim quod
unxissent David regem super Israel et ascenderunt universi, ut
quærerent David. Quod cum audisset David, descendit in
præsidium;
</vers>
    <vers num="18"> Philisthim autem venientes diffusi
sunt in valle Raphaim.
</vers>
    <vers num="19"> Et consuluit David Dominum dicens:
« Si ascendam ad Philisthim? Et si dabis eos in manu
mea? ». Et dixit Dominus ad David: “Ascende, quia
tradens dabo Philisthim in manu tua ».
</vers>
    <vers num="20"> Venit ergo David in Baalpharasim (id
est Dominus diruptionum); et percussit eos ibi et dixit:
“Divisit Dominus inimicos meos coram me, sicut dividuntur
aquæ ». Propterea vocatum est nomen loci illius
Baalpharasim.
</vers>
    <vers num="21"> Et reliquerunt ibi sculptilia sua,
quæ tulit David et viri eius.
</vers>
    <vers num="22"> Et addiderunt adhuc Philisthim ut
ascenderent et diffusi sunt in valle Raphaim.
</vers>
    <vers num="23"> Consuluit autem David Dominum, qui
respondit: « Non ascendas, sed gyra post tergum eorum et
venies ad eos ex adverso arborum celthium
</vers>
    <vers num="24"> et, cum audieris sonitum gradientis
in cacumine arborum celthium, tunc inibis prœlium, quia tunc
egredietur Dominus ante faciem tuam, ut percutiat castra
Philisthim ».
</vers>
    <vers num="25"> Fecit itaque David, sicut
præceperat ei Dominus; et percussit Philisthim de Gabaon usque dum
venias Gazer.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Congregavit autem rursum David
omnes electos ex Israel triginta milia.
</vers>
    <vers num="2"> Surrexitque David et abiit, et
universus populus, qui erat cum eo, in Baala Iudæ, ut adducerent
inde arcam Dei, super quam invocatum est nomen Domini exercituum
sedentis in cherubim super eam.
</vers>
    <vers num="3"> Et imposuerunt arcam Dei super
plaustrum novum tuleruntque eam de domo Abinadab, qui erat in
colle. Oza autem et Ahio filii Abinadab minabant plaustrum:
</vers>
    <vers num="4"> Oza ambulabat iuxta arcam, et Ahio
præcedebat eam.
</vers>
    <vers num="5"> David autem et omnis Israel ludebant
coram Domino omni virtute in canticis et citharis et lyris et
tympanis et sistris et cymbalis.
</vers>
    <vers num="6"> Postquam autem venerunt ad aream
Nachon, extendit manum Oza ad arcam Dei et tenuit eam, quoniam
boves lascivientes proruperunt.
</vers>
    <vers num="7"> Iratusque est indignatione Dominus
contra Ozam et percussit eum super temeritate; qui mortuus est ibi
iuxta arcam Dei.
</vers>
    <vers num="8"> Contristatus autem est David, eo quod
diruptionem dirupisset Dominus in Ozam; et vocatum est nomen loci
illius Pharesoza (id est Diruptio Ozæ) usque in diem hanc.
</vers>
    <vers num="9"> Et extimuit David Dominum in die illa
dicens: « Quomodo ingredietur ad me arca
Domini? ».
</vers>
    <vers num="10"> Et noluit divertere ad se arcam
Domini in civitate David, sed divertit eam in domum Obededom
Getthæi.
</vers>
    <vers num="11"> Et habitavit arca Domini in domo
Obededom Getthæi tribus mensibus, et benedixit Dominus Obededom et
omnem domum eius.
</vers>
    <vers num="12"> Nuntiatumque est regi David:
« Benedixit Dominus Obededom et omnia eius propter arcam
Dei ». Abiit ergo David et adduxit arcam Dei de domo
Obededom in civitatem David cum gaudio.
</vers>
    <vers num="13"> Cumque progressi essent, qui
portabant arcam Domini, sex passus, immolavit bovem et vitulum
saginatum,
</vers>
    <vers num="14"> et David saltabat totis viribus ante
Dominum. Porro David erat accinctus ephod lineo.
</vers>
    <vers num="15"> Et David et omnis domus Israel
ducebant arcam Domini in iubilo et in clangore bucinæ.
</vers>
    <vers num="16"> Cumque intrasset arca Domini in
civitatem David, Michol filia Saul prospiciens per fenestram vidit
regem David subsilientem atque saltantem coram Domino et despexit
eum in corde suo.
</vers>
    <vers num="17"> Et introduxerunt arcam Domini et
posuerunt eam in loco suo in medio tabernaculi, quod tetenderat ei
David; et obtulit David coram Domino holocausta et pacifica.
</vers>
    <vers num="18"> Cumque complesset offerens
holocaustum et pacifica, benedixit populo in nomine Domini
exercituum.
</vers>
    <vers num="19"> Et partitus est multitudini
universæ Israel tam viro quam mulieri singulis collyridam panis
unam et laganum palmarum unum et palatham unam. Et abiit omnis
populus unusquisque in domum suam.
</vers>
    <vers num="20"> Reversusque est et David, ut
benediceret domui suæ, et egressa Michol filia Saul in occursum
David ait: « Quam gloriosus fuit hodie rex Israel
discooperiens se ante ancillas servorum suorum, quasi si nudetur
unus de scurris! ».
</vers>
    <vers num="21"> Dixitque David ad Michol:
« Ante Dominum salto. Benedictus Dominus, qui elegit me
potius quam patrem tuum et quam omnem domum eius, ut constitueret
me ducem super populum Domini, super Israel!
</vers>
    <vers num="22"> Ludam in conspectu Domini et vilior
fiam plus quam factus sum et ero deiectus in oculis meis, sed apud
ancillas, de quibus locuta es, gloriosior
apparebo ».
</vers>
    <vers num="23"> Igitur Michol filiæ Saul non est
natus filius usque ad diem mortis suæ.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Factum est autem cum sedisset rex
in domo sua, et Dominus dedisset ei requiem undique ab universis
inimicis suis,
</vers>
    <vers num="2"> dixit ad Nathan prophetam:
« Videsne quod ego habitem in domo cedrina, et arca Dei
posita sit in medio pellium? ».
</vers>
    <vers num="3"> Dixitque Nathan ad regem:
« Omne, quod est in corde tuo, vade, fac, quia Dominus
tecum est ».
</vers>
    <vers num="4"> Factum est autem in nocte illa, et
ecce sermo Domini ad Nathan dicens:
</vers>
    <vers num="5"> « Vade et loquere ad
servum meum David: Hæc dicit Dominus: Numquid tu ædificabis mihi
domum ad habitandum?
</vers>
    <vers num="6"> Numquam enim habitavi in domo ex die,
qua eduxi filios Israel de terra Ægypti, usque in diem hanc, sed
ambulabam in tabernaculo et in tentorio.
</vers>
    <vers num="7"> Per cuncta loca, quæ transivi cum
omnibus filiis Israel, numquid loquens locutus sum ad unum de
iudicibus Israel, cui præcepi, ut pasceret populum meum Israel,
dicens: Quare non ædificastis mihi domum cedrinam?
</vers>
    <vers num="8"> Et nunc hæc dices servo meo David:
Hæc dicit Dominus exercituum: Ego tuli te de pascuis sequentem
greges, ut esses dux super populum meum Israel,
</vers>
    <vers num="9"> et fui tecum in omnibus, ubicumque
ambulasti, et interfeci universos inimicos tuos a facie tua;
fecique tibi nomen grande iuxta nomen magnorum, qui sunt in
terra.
</vers>
    <vers num="10"> Et ponam locum populo meo Israel et
plantabo eum, et habitabit in eo et non turbabitur amplius; nec
addent filii iniquitatis ut affligant eum sicut prius
</vers>
    <vers num="11"> et ex die, qua constitui iudices
super populum meum Israel, et requiem dabo tibi ab omnibus inimicis
tuis. Prædicitque tibi Dominus quod domum faciat tibi Dominus.
</vers>
    <vers num="12"> Cumque completi fuerint dies tui, et
dormieris cum patribus tuis, suscitabo semen tuum post te, quod
egredietur de visceribus tuis; et firmabo regnum eius.
</vers>
    <vers num="13"> Ipse ædificabit domum nomini meo,
et stabiliam thronum regni eius usque in sempiternum.
</vers>
    <vers num="14"> Ego ero ei in patrem, et ipse erit
mihi in filium; qui si inique aliquid gesserit, arguam eum in virga
virorum et in plagis filiorum hominum.
</vers>
    <vers num="15"> Misericordiam autem meam non auferam
ab eo, sicut abstuli a Saul, quem amovi a facie tua;
</vers>
    <vers num="16"> et stabilis erit domus tua et regnum
tuum usque in æternum ante faciem meam, et thronus tuus erit
firmus iugiter ».
</vers>
    <vers num="17"> Secundum omnia verba hæc et iuxta
universam visionem istam sic locutus est Nathan ad David.
</vers>
    <vers num="18"> Ingressus est autem rex David et
sedit coram Domino et dixit: « Quis ego sum, Domine
Deus, et quæ domus mea, quia adduxisti me hucusque?
</vers>
    <vers num="19"> Sed et hoc parum visum est in
conspectu tuo, Domine Deus, et locutus es etiam de domo servi tui
in longinquum, et ista est lex hominis, Domine Deus!
</vers>
    <vers num="20"> Quid ergo addere poterit adhuc
David, ut loquatur ad te? Tu enim scis servum tuum, Domine
Deus.
</vers>
    <vers num="21"> Propter verbum tuum et secundum cor
tuum fecisti omnia magnalia hæc, ita ut nota faceres servo
tuo.
</vers>
    <vers num="22"> Idcirco magnus es, Domine Deus, quia
non est similis tui; neque est Deus extra te, iuxta omnia, quæ
audivimus auribus nostris.
</vers>
    <vers num="23"> Quæ est autem ut populus tuus
Israel una gens in terra, propter quam ivit Deus, ut redimeret eam
sibi in populum et poneret sibi nomen faceretque eis magnalia et
horribilia, ut eiceres a facie populi tui, quem redemisti tibi ex
Ægypto, gentes et deos eorum?
</vers>
    <vers num="24"> Et firmasti tibi populum tuum Israel
in populum sempiternum; et tu, Domine, factus es eis in Deum.
</vers>
    <vers num="25"> Nunc ergo, Domine Deus, verbum, quod
locutus es super servum tuum et super domum eius, confirma in
sempiternum et fac, sicut locutus es!
</vers>
    <vers num="26"> Et magnificetur nomen tuum usque in
sempiternum, atque dicatur: “Dominus exercituum est Deus
super Israel”. Et domus servi tui David erit stabilita coram
te,
</vers>
    <vers num="27"> quia tu, Domine exercituum, Deus
Israel, revelasti aurem servi tui dicens: “Domum ædificabo
tibi”. Propterea invenit servus tuus cor suum, ut oraret te
oratione hac.
</vers>
    <vers num="28"> Nunc ergo, Domine Deus, tu es Deus,
et verba tua erunt vera; cum ergo locutus sis ad servum tuum bona
hæc,
</vers>
    <vers num="29"> dignare igitur benedicere domui
servi tui, ut sit in sempiternum coram te, quia tu, Domine Deus,
locutus es, et benedictione tua benedicetur domus servi tui in
sempiternum ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Factum est autem post hæc,
percussit David Philisthim et humiliavit eos; et tulit David Geth
et urbes eius de manu Philisthim.
</vers>
    <vers num="2"> Et percussit Moab et mensus est eos
funiculo sternens eos in terra; mensus est autem duos funiculos ad
occidendum et unum funiculum plenum ad vivificandum; factusque est
Moab David serviens sub tributo.
</vers>
    <vers num="3"> Et percussit David Adadezer filium
Rohob regem Soba, quando profectus est, ut dominaretur super flumen
Euphraten.
</vers>
    <vers num="4"> Et captis David ex parte eius mille
septingentis equitibus et viginti milibus peditum, subnervavit
omnes iugales curruum; dereliquit autem ex eis centum currus.
</vers>
    <vers num="5"> Venit quoque Syria Damasci, ut
præsidium ferret Adadezer regi Soba, et percussit David de Syria
viginti duo milia virorum;
</vers>
    <vers num="6"> et posuit David præsidium in Syria
Damasci; factaque est Syria David serviens sub tributo. Et
auxiliatus est Dominus David in omnibus, ad quæcumque profectus
est.
</vers>
    <vers num="7"> Et tulit David arma aurea, quæ
habebant servi Adadezer, et detulit ea in Ierusalem;
</vers>
    <vers num="8"> et de Tebah et de Berothai
civitatibus Adadezer tulit rex David æs multum nimis.
</vers>
    <vers num="9"> Audivit autem Thou rex Emath quod
percussisset David omne robur Adadezer
</vers>
    <vers num="10"> et misit Thou Adoram filium suum ad
regem David, ut salutaret eum congratulans et gratias ageret eo
quod pugnasset cum Adadezer et percussisset eum; hostis quippe erat
Thou Adadezer. Attulit autem Adoram et vasa argentea et vasa aurea
et vasaaerea,
</vers>
    <vers num="11"> quæ et ipsa sanctificavit rex David
Domino cum argento et auro, quæ sanctificaverat de universis
gentibus, quas subegerat:
</vers>
    <vers num="12"> de Syria et Moab et filiis Ammon et
Philisthim et Amalec et de manibus Adadezer filii Rohob regis
Soba.
</vers>
    <vers num="13"> Fecit quoque sibi David nomen cum
reverteretur, percussa Idumæa in valle Salis, cæsis decem et octo
milibus.
</vers>
    <vers num="14"> Et posuit in Idumæa præsidia; et
facta est universa Idumæa serviens David. Et auxiliatus est
Dominus David in omnibus, ad quæcumque profectus est.
</vers>
    <vers num="15"> Et regnavit David super omnem
Israel; faciebat quoque David iudicium et iustitiam omni populo
suo.
</vers>
    <vers num="16"> Ioab autem filius Sarviæ erat super
exercitum; porro Iosaphat filius Ahilud erat a commentariis,
</vers>
    <vers num="17"> et Sadoc filius Achitob et Abiathar
filius Achimelech sacerdotes, et Saraias scriba.
</vers>
    <vers num="18"> Banaias autem filius Ioiadæ super
Cherethi et Phelethi; filii autem David sacerdotes erant.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Et dixit David:
« Putasne est aliquis, qui remanserit adhuc de domo
Saul, ut faciam cum eo misericordiam propter
Ionathan? ».
</vers>
    <vers num="2"> Erat autem de domo Saul servus nomine
Siba; quem cum vocasset rex ad se, dixit ei: « Tune es
Siba? ». Et ille respondit: « Ego sum, servus
tuus ».
</vers>
    <vers num="3"> Et ait rex: « Num superest
aliquis de domo Saul, ut faciam cum eo misericordiam
Dei? ». Dixitque Siba regi: « Superest filius
Ionathan, debilis pedibus ».
</vers>
    <vers num="4"> « Ubi, inquit,
est? ». Et Siba ad regem: « Ecce, ait, in
domo est Machir filii Ammiel in Lodabar ».
</vers>
    <vers num="5"> Misit ergo rex David et tulit eum de
domo Machir filii Ammiel de Lodabar.
</vers>
    <vers num="6"> Cum autem venisset Meribbaal filius
Ionathan filii Saul ad David, corruit in faciem suam et adoravit.
Dixitque David: « Meribbaal ». Qui respondit:
« Adsum servus tuus ».
</vers>
    <vers num="7"> Et ait ei David: “Ne timeas,
quia faciens faciam in te misericordiam propter Ionathan patrem
tuum; et restituam tibi omnes agros Saul patris tui, et tu comedes
panem in mensa mea semper ».
</vers>
    <vers num="8"> Qui adorans eum dixit:
« Quis ego sum servus tuus, quoniam respexisti super
canem mortuum similem mei? ».
</vers>
    <vers num="9"> Vocavit itaque rex Sibam puerum Saul
et dixit ei: « Omnia, quæcumque fuerunt Saul et
universæ domui eius, do filio domini tui.
</vers>
    <vers num="10"> Operare igitur ei terram, tu et
filii tui et servi tui, et, quod inferes, sit cibus domui domini
tui, quo alantur; Meribbaal autem filius domini tui comedet semper
panem super mensam meam ». Erant autem Sibæ quindecim
filii et viginti servi.
</vers>
    <vers num="11"> Dixitque Siba ad regem:
« Sicut iussisti, domine mi rex, servo tuo, sic faciet
servus tuus ». Meribbaal autem comedebat super mensam
eius quasi unus de filiis regis.
</vers>
    <vers num="12"> Habebat autem Meribbaal filium
parvulum nomine Micha; omnes vero, qui habitabant in domo Sibæ,
serviebant Meribbaal.
</vers>
    <vers num="13"> Porro Meribbaal habitabat in
Ierusalem, quia de mensa regis iugiter vescebatur; et erat claudus
utroque pede.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Factum est autem post hæc, ut
moreretur rex filiorum Ammon, et regnaret Hanon filius eius pro
eo.
</vers>
    <vers num="2"> Dixitque David: « Faciam
misericordiam cum Hanon filio Naas, sicut fecit pater eius mecum
misericordiam ». Misit ergo David consolans eum per
servos suos super patris interitu. Cum autem venissent servi David
in terram filiorum Ammon,
</vers>
    <vers num="3"> dixerunt principes filiorum Ammon ad
Hanon dominum suum: « Putas quod propter honorem patris
tui David miserit ad te consolatores; et non ideo, ut investigaret
et exploraret civitatem et everteret eam, misit David servos suos
ad te? ».
</vers>
    <vers num="4"> Tulit itaque Hanon servos David
rasitque dimidiam partem barbæ eorum et præcidit vestes eorum
medias usque ad nates et dimisit eos.
</vers>
    <vers num="5"> Quod cum nuntiatum esset David, misit
in occursum eorum — erant enim viri confusi turpiter valde
— et mandavit eis David: « Manete Iericho, donec
crescat barba vestra, et tunc revertimini ».
</vers>
    <vers num="6"> Videntes autem filii Ammon quod
exosos se fecissent David, miserunt et conduxerunt mercede a Syria
Bethrohob et a Syria Soba viginti milia peditum et a rege Maacha
mille viros et a viris Tob duodecim milia virorum.
</vers>
    <vers num="7"> Quod cum audisset David, misit Ioab
et omnem exercitum, viros fortissimos.
</vers>
    <vers num="8"> Egressi sunt ergo filii Ammon et
direxerunt aciem ante ipsum introitum portæ; Syri autem Soba et
Rohob et viri Tob et Maacha seorsum erant in campo.
</vers>
    <vers num="9"> Videns igitur Ioab quod præparatum
esset adversum se prœlium et ex adverso et post tergum, elegit ex
omnibus electis Israel et instruxit aciem contra Syros;
</vers>
    <vers num="10"> reliquam autem partem populi
tradidit Abisai fratri suo, qui direxit aciem adversus filios
Ammon.
</vers>
    <vers num="11"> Et ait Ioab: « Si
prævaluerint adversum me Syri, eris mihi in adiutorium; si autem
filii Ammon prævaluerint adversum te, auxiliabor tibi.
</vers>
    <vers num="12"> Esto vir fortis, et fortiter agamus
pro populo nostro et civitatibus Dei nostri; Dominus autem faciet,
quod bonum est in conspectu suo ».
</vers>
    <vers num="13"> Iniit itaque Ioab et populus, qui
erat cum eo, certamen contra Syros, qui fugerunt a facie eius.
</vers>
    <vers num="14"> Filii autem Ammon videntes quod
fugissent Syri, fugerunt et ipsi a facie Abisai et ingressi sunt
civitatem. Reversusque est Ioab a filiis Ammon et venit
Ierusalem.
</vers>
    <vers num="15"> Videntes igitur Syri quoniam
corruissent coram Israel, congregati sunt pariter.
</vers>
    <vers num="16"> Misitque Adadezer et eduxit Syros,
qui erant trans fluvium, et venerunt in Elam; Sobach autem magister
militiæ Adadezer erat princeps eorum.
</vers>
    <vers num="17"> Quod cum nuntiatum esset David,
contraxit omnem Israelem et transivit Iordanem venitque in Elam. Et
direxerunt aciem Syri ex adverso David et pugnaverunt contra
eum.
</vers>
    <vers num="18"> Fugeruntque Syri a facie Israel; et
occidit David de Syris septingentos currus et quadraginta milia
peditum et Sobach principem militiæ percussit, qui ibi mortuus
est.
</vers>
    <vers num="19"> Videntes autem universi reges, qui
erant in præsidio Adadezer, se victos esse ab Israel, fecerunt
pacem cum Israel et servierunt eis. Timueruntque Syri auxilium
præbere ultra filiis Ammon.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Factum est autem vertente anno, eo
tempore quo solent reges ad bella procedere, misit David Ioab et
servos suos cum eo et universum Israel, et vastaverunt filios Ammon
et obsederunt Rabba; David autem remansit in Ierusalem.
</vers>
    <vers num="2"> Et factum est vespere, ut surgeret
David de strato suo et deambularet in solario domus regiæ.
Viditque de solario mulierem se lavantem; erat autem mulier pulchra
valde.
</vers>
    <vers num="3"> Misit ergo rex et requisivit quæ
esset mulier; nuntiatumque ei est quod ipsa esset Bethsabee filia
Eliam uxor Uriæ Hetthæi.
</vers>
    <vers num="4"> Missis itaque David nuntiis, tulit
eam; quæ cum ingressa esset ad illum, dormivit cum ea, quæ se
sanctificaverat ab immunditia sua.
</vers>
    <vers num="5"> Et reversa est domum suam; cum autem
concepisset, mittens nuntiavit David et ait:
« Concepi ».
</vers>
    <vers num="6"> Misit autem David ad Ioab dicens:
« Mitte ad me Uriam Hetthæum ». Misitque
Ioab Uriam ad David,
</vers>
    <vers num="7"> et venit Urias ad David. Quæsivitque
David quam recte ageret Ioab et populus, et quomodo administraretur
bellum;
</vers>
    <vers num="8"> et dixit David ad Uriam:
« Descende in domum tuam et lava pedes
tuos ». Et egressus est Urias de domo regis; secutusque
est eum cibus regius.
</vers>
    <vers num="9"> Dormivit autem Urias ante portam
domus regiæ cum aliis servis domini sui et non descendit ad domum
suam.
</vers>
    <vers num="10"> Nuntiatumque est David a dicentibus:
« Non ivit Urias ad domum suam ». Et ait
David ad Uriam: « Numquid non de via venisti? Quare non
descendisti ad domum tuam? ».
</vers>
    <vers num="11"> Et ait Urias ad David:
« Arca et Israel et Iuda habitant in papilionibus, et
dominus meus Ioab et servi domini mei super faciem terræ manent;
et ego ingrediar domum meam, ut comedam et bibam et dormiam cum
uxore mea? Per salutem tuam et per salutem animæ tuæ, non faciam
rem hanc! ».
</vers>
    <vers num="12"> Ait ergo David ad Uriam:
« Mane hic etiam hodie, et cras dimittam
te ». Mansit Urias in Ierusalem die illa et altera.
</vers>
    <vers num="13"> Vocavit enim eum David, ut comederet
coram se et biberet, et inebriavit eum. Qui egressus vespere
dormivit in strato suo cum servis domini sui et in domum suam non
descendit.
</vers>
    <vers num="14"> Factum est ergo mane, et scripsit
David epistulam ad Ioab misitque per manum Uriæ
</vers>
    <vers num="15"> scribens in epistula:
« Ponite Uriam in prima acie, ubi fortissimum est
prœlium, et recedite ab eo, ut percussus
intereat ».
</vers>
    <vers num="16"> Igitur cum Ioab obsideret urbem,
posuit Uriam in loco, quo sciebat viros esse fortissimos.
</vers>
    <vers num="17"> Egressique viri de civitate
bellabant adversum Ioab; et ceciderunt de populo, de servis David,
et mortuus est etiam Urias Hetthæus.
</vers>
    <vers num="18"> Misit itaque Ioab et nuntiavit David
omnia de prœlio;
</vers>
    <vers num="19"> præcepitque nuntio dicens:
« Cum compleveris universos sermones prœlii ad
regem,
</vers>
    <vers num="20"> si eum videris indignari et dixerit:
“Quare accessistis ad urbem, ut prœliaremini? An ignorabatis
quod desuper ex muro tela mittantur?
</vers>
    <vers num="21"> Quis percussit Abimelech filium
Ierobbaal? Nonne mulier misit super eum molam versatilem de muro,
et mortuus est in Thebes? Quare iuxta murum accessistis?”,
dices: Etiam servus tuus Urias Hetthæus occubuit ».
</vers>
    <vers num="22"> Abiit ergo nuntius et venit et
narravit David omnia, quæ ei præceperat Ioab.
</vers>
    <vers num="23"> Et dixit nuntius ad David:
« Quia prævaluerunt adversum nos viri et egressi sunt
ad nos in agrum, nos, facto impetu, persecuti eos sumus usque ad
portam civitatis.
</vers>
    <vers num="24"> Et direxerunt iacula sagittarii ad
servos tuos ex muro desuper; mortuique sunt de servis regis, quin
etiam servus tuus Urias Hetthæus mortuus est ».
</vers>
    <vers num="25"> Et dixit David ad nuntium:
« Hæc dices Ioab: Non te affligat ista res; varius enim
eventus est belli, et nunc hunc, nunc illum consumit gladius;
corrobora prœlium tuum adversus urbem, ut destruas eam. Et tu
conforta eum ».
</vers>
    <vers num="26"> Audivit autem uxor Uriæ quod
mortuus esset Urias vir suus et planxit eum.
</vers>
    <vers num="27"> Transactoque luctu, misit David et
introduxit eam domum suam, et facta est ei uxor peperitque ei
filium. Et displicuit, quod fecerat David, coram Domino.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Misit ergo Dominus Nathan ad
David. Qui cum venisset ad eum, dixit ei: « Duo viri
erant in civitate una, unus dives et alter pauper.
</vers>
    <vers num="2"> Dives habebat oves et boves plurimos
valde.
</vers>
    <vers num="3"> Pauper autem nihil habebat omnino
præter ovem unam parvulam, quam emerat et nutrierat, et quæ
creverat apud eum cum filiis eius simul de pane illius comedens et
de calice eius bibens et in sinu illius dormiens; eratque illi
sicut filia.
</vers>
    <vers num="4"> Cum autem peregrinus quidam venisset
ad divitem, parcens ille sumere de ovibus et de bobus suis, ut
exhiberet convivium peregrino illi, qui venerat ad se, tulit ovem
viri pauperis et præparavit cibos homini, qui venerat ad
se ».
</vers>
    <vers num="5"> Iratus autem indignatione David
adversus hominem illum nimis dixit ad Nathan: « Vivit
Dominus, quoniam filius mortis est vir, qui fecit hoc;
</vers>
    <vers num="6"> ovem reddet in quadruplum, eo quod
fecerit istud et non pepercerit ».
</vers>
    <vers num="7"> Dixit autem Nathan ad David:
« Tu es ille vir! Hæc dicit Dominus, Deus Israel: Ego
unxi te in regem super Israel et ego erui te de manu Saul;
</vers>
    <vers num="8"> et dedi tibi domum domini tui et
uxores domini tui in sinu tuo dedique tibi domum Israel et Iudæ
et, si parva sunt ista, adiciam tibi multo maiora.
</vers>
    <vers num="9"> Quare ergo contempsisti verbum
Domini, ut faceres malum in conspectu eius? Uriam Hetthæum
percussisti gladio et uxorem illius accepisti uxorem tibi et
interfecisti eum gladio filiorum Ammon.
</vers>
    <vers num="10"> Quam ob rem non recedet gladius de
domo tua usque in sempiternum, eo quod despexeris me et tuleris
uxorem Uriæ Hetthæi, ut esset uxor tua.
</vers>
    <vers num="11"> Itaque hæc dicit Dominus: Ecce ego
suscitabo super te malum de domo tua et tollam uxores tuas in
oculis tuis et dabo proximo tuo, et dormiet cum uxoribus tuis in
oculis solis huius.
</vers>
    <vers num="12"> Tu enim fecisti abscondite; ego vero
faciam istud in conspectu omnis Israel et in conspectu
solis ».
</vers>
    <vers num="13"> Et dixit David ad Nathan:
« Peccavi Domino ». Dixitque Nathan ad David:
« Dominus quoque transtulit peccatum tuum; non
morieris.
</vers>
    <vers num="14"> Verumtamen quoniam blasphemare
fecisti inimicos Domini propter hoc, filius, qui natus est tibi,
morte morietur ».
</vers>
    <vers num="15"> Et reversus est Nathan domum
suam.
Percussitque Dominus parvulum, quem peperat uxor Uriæ David, et
graviter ægrotavit;
</vers>
    <vers num="16"> deprecatusque est David Dominum pro
parvulo et ieiunavit David ieiunio et ingressus domum pernoctabat
iacens super terram.
</vers>
    <vers num="17"> Steterunt autem seniores domus eius
iuxta eum cogentes eum, ut surgeret de terra; qui noluit neque
comedit cum eis cibum.
</vers>
    <vers num="18"> Accidit autem die septima, ut
moreretur infans. Timueruntque servi David nuntiare ei quod mortuus
esset parvulus; dixerunt enim: « Ecce, cum parvulus
adhuc viveret, loquebamur ad eum, et non audiebat vocem nostram.
Nunc quomodo dicemus: “Mortuus est puer”? Peius
patrabit! ».
</vers>
    <vers num="19"> Cum ergo vidisset David servos suos
mussitantes, intellexit quod mortuus esset infantulus dixitque ad
servos suos: « Num mortuus est puer? ». Qui
responderunt ei: « Mortuus est ».
</vers>
    <vers num="20"> Surrexit igitur David de terra et
lotus unctusque est; cumque mutasset vestem, ingressus est domum
Domini et adoravit et venit in domum suam petivitque, ut ponerent
ei panem, et comedit.
</vers>
    <vers num="21"> Dixerunt autem ei servi sui:
« Quid est quod fecisti? Propter infantem, cum adhuc
viveret, ieiunasti et flebas; mortuo autem puero, surrexisti et
comedisti panem ».
</vers>
    <vers num="22"> Qui ait: « Propter
infantem, dum adhuc viveret, ieiunavi et flevi. Dicebam enim: Quis
scit, si forte miserebitur mei Dominus, et vivet infans?
</vers>
    <vers num="23"> Nunc autem, quia mortuus est, quare
ieiuno? Numquid potero revocare eum amplius? Ego vadam magis ad
eum, ille vero non revertetur ad me ».
</vers>
    <vers num="24"> Et consolatus est David Bethsabee
uxorem suam ingressusque ad eam dormivit cum ea, quæ genuit
filium; et vocavit nomen eius Salomon. Et Dominus dilexit eum
</vers>
    <vers num="25"> misitque in manu Nathan prophetæ et
vocavit nomen eius Iedidia (id est Amabilis Domino) propter
Dominum.
</vers>
    <vers num="26"> Igitur pugnavit Ioab contra Rabba
filiorum Ammon et expugnavit urbem regiam.
</vers>
    <vers num="27"> Misitque Ioab nuntios ad David
dicens: « Dimicavi adversum Rabba et cepi urbem
aquarum;
</vers>
    <vers num="28"> nunc igitur congrega reliquam partem
populi et obside civitatem et cape eam, ne, cum a me capta fuerit
urbs, nomine meo vocetur ».
</vers>
    <vers num="29"> Congregavit itaque David omnem
populum et profectus est adversum Rabba; cumque dimicasset, cepit
eam.
</vers>
    <vers num="30"> Et tulit diadema Melchom de capite
eius, pondo auri talentum, habens gemmam pretiosissimam, quod venit
super caput David. Sed et prædam civitatis asportavit multam
valde,
</vers>
    <vers num="31"> populum quoque eius educens
condemnavit ad operam lapicidinarum et ad secures et dolabras
ferreas et transtulit eos ad opus laterum; sic fecit universis
civitatibus filiorum Ammon. Et reversus est David et omnis
exercitus Ierusalem.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Factum est autem post hæc, ut
Absalom filii David sororem speciosissimam, vocabulo Thamar,
adamaret Amnon filius David.
</vers>
    <vers num="2"> Et angustiatus est Amnon, ita ut
ægrotaret propter amorem Thamar sororis suæ, quia, cum esset
virgo, difficile ei videbatur ut quippiam inhoneste ageret cum
ea.
</vers>
    <vers num="3"> Erat autem Amnonis amicus nomine
Ionadab filius Samma fratris David, vir callidus valde.
</vers>
    <vers num="4"> Qui dixit ad eum: « Quare
sic attenuaris macie, fili regis, per singulos dies? Cur non
indicas mihi? ». Dixitque ei Amnon: « Thamar
sororem Absalom fratris mei amo ».
</vers>
    <vers num="5"> Cui respondit Ionadab:
« Cuba super lectulum tuum et languorem simula. Cumque
venerit pater tuus, ut visitet te, dic ei: “Veniat, oro,
Thamar soror mea, ut det mihi cibum et faciat in oculis meis
pulmentum, ut videam et comedam de manu
eius” ».
</vers>
    <vers num="6"> Accubuit itaque Amnon et simulavit
languorem. Cumque venisset rex ad visitandum eum, ait Amnon ad
regem: « Veniat, obsecro, Thamar soror mea, ut faciat in
oculis meis duas sorbitiunculas, et cibum capiam de manu
eius ».
</vers>
    <vers num="7"> Misit ergo David ad Thamar domum
dicens: « Veni in domum Amnon fratris tui et fac ei
pulmentum ».
</vers>
    <vers num="8"> Venitque Thamar in domum Amnon
fratris sui; ille autem iacebat. Quæ tollens farinam commiscuit et
conficiens in oculis eius coxit sorbitiunculas.
</vers>
    <vers num="9"> Tollensque sartaginem effudit, quod
coxerat, et posuit coram eo. Noluit comedere; dixitque Amnon:
« Eicite universos a me ». Cumque exissent
omnes,
</vers>
    <vers num="10"> dixit Amnon ad Thamar:
« Infer cibum in conclave, ut vescar de manu
tua ». Tulit ergo Thamar sorbitiunculas, quas fecerat,
et intulit ad Amnon fratrem suum in conclave.
</vers>
    <vers num="11"> Cumque obtulisset ei cibum,
apprehendit eam et ait: « Veni, cuba mecum, soror
mea ».
</vers>
    <vers num="12"> Quæ respondit ei:
« Noli, frater mi, noli opprimere me! Neque enim hoc fas
est in Israel; noli facere stultitiam hanc.
</vers>
    <vers num="13"> Et ego quo ibo in opprobrio meo? Et
tu eris quasi unus de insipientibus in Israel; quin potius loquere
ad regem, et non negabit me tibi ».
</vers>
    <vers num="14"> Noluit autem acquiescere precibus
eius, sed prævalens viribus oppressit eam et cubavit cum illa.
</vers>
    <vers num="15"> Et exosam eam habuit Amnon magno
odio nimis, ita ut maius esset odium, quo oderat eam, amore, quo
ante dilexerat. Dixitque ei Amnon: « Surge,
vade! ».
</vers>
    <vers num="16"> Quæ respondit ei: « Ne
fiat, frater mi, quia maius est hoc malum, quod nunc agis adversum
me expellens me, quam quod ante fecisti ». Et noluit
audire eam;
</vers>
    <vers num="17"> sed vocato puero, qui ministrabat
ei, dixit: « Eice hanc a me foras et claude ostium post
eam ».
</vers>
    <vers num="18"> Quæ induta erat talari tunica;
huiusmodi enim filiæ regis virgines palliis vestibus utebantur.
Eiecit itaque eam minister illius foras clausitque fores post
eam.
</vers>
    <vers num="19"> Quæ aspergens pulverem capiti suo,
scissa talari tunica impositisque manibus super caput suum, ibat
ingrediens et clamans.
</vers>
    <vers num="20"> Dixit autem ei Absalom frater suus:
« Num Amnon frater tuus fuit tecum? Sed nunc, soror,
tace: frater tuus est; neque affligas cor tuum pro re
hac ». Mansit itaque Thamar desolata in domo Absalom
fratris sui.
</vers>
    <vers num="21"> Cum autem audisset rex David omnia
hæc, iratus est valde; et noluit contristare spiritum Amnon filii
sui, quoniam diligebat eum, quia primogenitus erat ei.
</vers>
    <vers num="22"> Porro non est locutus Absalom ad
Amnon nec malum nec bonum; oderat enim Absalom Amnon, eo quod
violasset Thamar sororem suam.
</vers>
    <vers num="23"> Factum est autem post tempus
biennii, ut tonderentur oves Absalom in Baalhasor, quæ est iuxta
Ephraim; et vocavit Absalom omnes filios regis.
</vers>
    <vers num="24"> Venitque ad regem et ait ad eum:
« Ecce tondentur oves servi tui; veniat, oro, rex cum
servis suis ad servum tuum ».
</vers>
    <vers num="25"> Dixitque rex ad Absalom:
« Noli, fili mi, noli rogare, ut veniamus omnes et
gravemus te ». Cum autem cogeret eum, et noluisset ire,
benedixit ei.
</vers>
    <vers num="26"> Et ait Absalom: « Si non
vis venire, veniat, obsecro, nobiscum saltem Amnon frater
meus ». Dixitque ad eum rex: « Cur vadet
tecum? ».
</vers>
    <vers num="27"> Cœgit itaque eum Absalom, et
dimisit cum eo Amnon et universos filios regis.
Fecitque Absalom convivium quasi convivium regis.
</vers>
    <vers num="28"> Præcepit autem Absalom pueris suis
dicens: « Observate. Cum hilarior fuerit Amnon vino, et
dixero vobis: Percutite Amnon et interficite eum!, nolite timere;
ego enim sum, qui præcepi vobis. Roboramini et estote viri
fortes ».
</vers>
    <vers num="29"> Fecerunt ergo pueri Absalom adversum
Amnon, sicut præceperat eis Absalom; surgentesque omnes filii
regis ascenderunt singuli mulos suos et fugerunt.
</vers>
    <vers num="30"> Cumque adhuc pergerent in itinere,
fama prævenit ad David dicens: « Percussit Absalom
omnes filios regis, et non remansit ex eis saltem
unus ».
</vers>
    <vers num="31"> Surrexit itaque rex et scidit
vestimenta sua et prostravit se super terram; et omnes servi
ipsius, qui assistebant ei, sciderunt vestimenta sua.
</vers>
    <vers num="32"> Respondens autem Ionadab filius
Samma fratris David dixit: « Ne æstimet dominus meus
quod omnes pueri filii regis occisi sint; Amnon solus mortuus est,
quoniam in ore Absalom hoc erat positum ex die, qua oppressit
Thamar sororem eius.
</vers>
    <vers num="33"> Nunc ergo ne ponat dominus meus rex
super cor suum verbum istud dicens: “Omnes filii regis occisi
sunt”, quoniam Amnon solus mortuus est ».
</vers>
    <vers num="34"> Fugit autem Absalom.
Et levavit puer speculator oculos suos et aspexit, et ecce populus
multus veniebat per viam Oronaim ex latere montis in descensu; et
venit speculator et nuntiavit regi dicens: « Video
homines per viam Oronaim ».
</vers>
    <vers num="35"> Dixit autem Ionadab ad regem:
« Ecce filii regis adsunt! Iuxta verbum servi tui sic
factum est ».
</vers>
    <vers num="36"> Cumque cessasset loqui, apparuerunt
et filii regis et intrantes levaverunt vocem suam et fleverunt; sed
et rex et omnes servi eius fleverunt ploratu magno nimis.
</vers>
    <vers num="37"> Porro Absalom fugiens abiit ad
Tholmai filium Ammiud regem Gesur. Luxit ergo David filium suum
cunctis diebus.
</vers>
    <vers num="38"> Absalom autem, cum fugisset et
venisset in Gesur, fuit ibi tribus annis.
</vers>
    <vers num="39"> Cessavitque spiritus regis adversari
Absalom, eo quod consolatus esset super Amnon interitu.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Intellegens autem Ioab filius
Sarviæ quod cor regis versum esset ad Absalom,
</vers>
    <vers num="2"> misit Thecuam et tulit inde mulierem
sapientem dixitque ad eam: « Lugere te simula et induere
veste lugubri et ne ungaris oleo, ut sis quasi mulier plurimo iam
tempore lugens mortuum.
</vers>
    <vers num="3"> Et ingredieris ad regem et loqueris
ad eum sermones huiuscemodi ». Posuit autem Ioab verba
in ore eius.
</vers>
    <vers num="4"> Itaque, cum ingressa fuisset mulier
Thecuites ad regem, cecidit coram eo super terram et adoravit et
dixit: « Serva me, rex ».
</vers>
    <vers num="5"> Et ait ad eam rex: « Quid
causæ habes? ». Quæ respondit: « Heu,
mulier vidua ego sum: mortuus est vir meus.
</vers>
    <vers num="6"> Et ancillæ tuæ erant duo filii, qui
rixati sunt adversum se in agro, nullusque erat, qui eos
interveniens prohibere posset; et percussit alter alterum et
interfecit eum.
</vers>
    <vers num="7"> Et ecce consurgens universa cognatio
adversum ancillam tuam dicit: “Trade eum, qui percussit
fratrem suum, ut occidamus eum pro anima fratris sui, quem
interfecit, et deleamus heredem”. Et quærunt exstinguere
scintillam meam, quæ relicta est, ut non supersit viro meo nomen
et reliquiæ super terram ».
</vers>
    <vers num="8"> Et ait rex ad mulierem:
« Vade in domum tuam, et ego iubebo de
te ».
</vers>
    <vers num="9"> Dixitque mulier Thecuites ad regem:
« In me, domine mi rex, iniquitas et in domum patris
mei; rex autem et thronus eius sit innocens ».
</vers>
    <vers num="10"> Et ait rex: « Qui
contradixerit tibi, adduc eum ad me, et ultra non addet ut tangat
te ».
</vers>
    <vers num="11"> Quæ ait: « Recordetur
rex Domini Dei sui, ut non augeat ultor sanguinis perniciem, et
nequaquam interficiant filium meum ». Qui ait:
« Vivit Dominus, quia non cadet de capillis filii tui
super terram ».
</vers>
    <vers num="12"> Dixit ergo mulier:
« Loquatur ancilla tua ad dominum meum regem
verbum ». Et ait: « Loquere ».
</vers>
    <vers num="13"> Dixitque mulier: « Quare
cogitasti istiusmodi rem contra populum Dei? Eo enim quod rex
locutus est verbum istud, hoc est quasi delictum, quia rex noluit
reducere eiectum suum.
</vers>
    <vers num="14"> Omnes morimur et quasi aquæ sumus,
quæ delabuntur in terram, quæ non colliguntur; nec tamen vult
perire Deus animam, sed retractat cogitans, ne penitus pereat, qui
abiectus est.
</vers>
    <vers num="15"> Nunc igitur veni, ut loquar ad regem
dominum meum verbum hoc, quia populus terruit me. Et dixit ancilla
tua: Loquar ad regem, si quo modo faciat rex verbum ancillæ
suæ.
</vers>
    <vers num="16"> Nam audiet rex, ut liberet ancillam
suam de manu illius, qui vult delere me et filium meum simul de
hereditate Dei.
</vers>
    <vers num="17"> Dixit ergo ancilla tua: Fiat verbum
domini mei regis mihi in quietem. Sicut enim angelus Dei, sic est
dominus meus rex, ut audiat et discernat bonum et malum. Et Dominus
Deus tuus sit tecum! ».
</vers>
    <vers num="18"> Et respondens rex dixit ad mulierem:
« Ne abscondas a me verbum, quod te
interrogo ». Dixitque mulier: « Loquatur
dominus meus rex ».
</vers>
    <vers num="19"> Et ait rex: « Numquid
manus Ioab tecum est in omnibus istis? ». Respondit
mulier et ait: « Per salutem animæ tuæ, domine mi rex,
nec ad dextram nec ad sinistram potest deviari ab omnibus his, quæ
locutus est dominus meus rex; servus enim tuus Ioab ipse præcepit
mihi et ipse posuit in os ancillæ tuæ omnia verba hæc;
</vers>
    <vers num="20"> ut verterem figuram rei huius,
servus tuus Ioab fecit istud. Tu autem, domine mi, sapiens es,
sicut habet sapientiam angelus Dei, ut intellegas omnia, quæ fiunt
super terram ».
</vers>
    <vers num="21"> Et ait rex ad Ioab:
« Ecce hoc facio; vade igitur et revoca puerum
Absalom ».
</vers>
    <vers num="22"> Cadensque Ioab super faciem suam in
terram adoravit et benedixit regi. Et dixit Ioab:
« Hodie intellexit servus tuus quia inveni gratiam in
oculis tuis, domine mi rex; fecisti enim sermonem servi
tui ».
</vers>
    <vers num="23"> Surrexit ergo Ioab et abiit in Gesur
et adduxit Absalom in Ierusalem.
</vers>
    <vers num="24"> Dixit autem rex:
« Revertatur in domum suam et faciem meam non
videat ». Reversus est itaque Absalom in domum suam et
faciem regis non vidit.
</vers>
    <vers num="25"> Porro sicut Absalom vir non erat
pulcher in omni Israel, qui valde laudaretur, a vestigio pedis
usque ad verticem non erat in eo ulla macula.
</vers>
    <vers num="26"> Et quando tondebatur capillus
— semel autem in anno tondebatur, quia gravabat eum cæsaries
— ponderabat capillos capitis sui ducentis siclis pondere
regio.
</vers>
    <vers num="27"> Nati sunt autem Absalom filii tres
et filia una, nomine Thamar, eleganti forma.
</vers>
    <vers num="28"> Mansitque Absalom Ierusalem duobus
annis et faciem regis non vidit.
</vers>
    <vers num="29"> Misit itaque ad Ioab, ut mitteret
eum ad regem; qui noluit venire ad eum. Cumque secundo misisset, et
ille noluisset venire,
</vers>
    <vers num="30"> dixit servis suis:
« Videte agrum Ioab iuxta agrum meum habentem messem
hordei; ite igitur et succendite eum igni ».
Succenderunt ergo servi Absalom segetem igni. Et venientes servi
Ioab, scissis vestibus suis, dixerunt: « Succenderunt
servi Absalom agrum igni! ».
</vers>
    <vers num="31"> Surrexitque Ioab et venit ad Absalom
in domum eius et dixit: « Quare succenderunt servi tui
segetem meam igni? ».
</vers>
    <vers num="32"> Et respondit Absalom ad Ioab:
« Misi ad te obsecrans, ut venires ad me, et mitterem te
ad regem, ut diceres ei: “Quare veni de Gesur? Melius mihi
erat adhuc ibi esse”. Obsecro ergo, ut videam faciem regis;
quod si est in me iniquitas, interficiat me ».
</vers>
    <vers num="33"> Ingressus Ioab ad regem nuntiavit
ei. Vocatusque Absalom intravit ad regem et adoravit super faciem
in terra coram eo; osculatusque est rex Absalom.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Post hæc fecit sibi Absalom
currus et equos et quinquaginta viros, qui præcederent eum.
</vers>
    <vers num="2"> Et mane consurgens Absalom stabat
iuxta viam portæ; et omnem virum, qui habebat negotium, ut veniret
ad regis iudicium, vocabat Absalom ad se et dicebat:
« De qua civitate es tu? ». Qui respondens
aiebat: « Ex una tribu Israel ego sum servus
tuus ».
</vers>
    <vers num="3"> Respondebatque ei Absalom:
« Vide, sermones tui sunt boni et iusti, sed non est qui
te audiat constitutus a rege ». Dicebatque Absalom:
</vers>
    <vers num="4"> « Quis me constituat
iudicem in terra, ut ad me veniant omnes, qui habent negotium
iudicandum, et iustificem eos? ».
</vers>
    <vers num="5"> Sed et cum accederet ad eum homo, ut
se prostraret coram illo, extendebat manum suam et apprehendens
osculabatur eum.
</vers>
    <vers num="6"> Faciebatque hoc omni Israel, qui
veniebat ad iudicium, ut audiretur a rege, et sollicitabat corda
virorum Israel.
</vers>
    <vers num="7"> Post quattuor autem annos dixit
Absalom ad regem: « Vadam, quæso, et reddam in Hebron
vota mea, quæ vovi Domino.
</vers>
    <vers num="8"> Votum enim vovit servus tuus, cum
esset in Gesur Syriæ, dicens: Si reduxerit me Dominus in
Ierusalem, sacrificabo Domino ».
</vers>
    <vers num="9"> Dixitque ei rex. « Vade in
pace ». Et surrexit et abiit in Hebron.
</vers>
    <vers num="10"> Misit autem Absalom exploratores in
universas tribus Israel dicens: « Statim ut audieritis
clangorem bucinæ, dicite: “Factus est rex Absalom in
Hebron” ».
</vers>
    <vers num="11"> Porro cum Absalom ierunt ducenti
viri de Ierusalem vocati, euntes simplici corde et causam penitus
ignorantes.
</vers>
    <vers num="12"> Accersivit quoque Absalom, cum
immolaret victimas, Achitophel Gilonitem consiliarium David de
civitate sua Gilo. Et facta est coniuratio valida; populusque
concurrens augebatur cum Absalom.
</vers>
    <vers num="13"> Venit igitur nuntius ad David
dicens: « Toto corde universus Israel sequitur
Absalom ».
</vers>
    <vers num="14"> Et ait David servis suis, qui erant
cum eo in Ierusalem: « Surgite, fugiamus; neque enim
erit nobis effugium a facie Absalom. Festinate egredi, ne festinans
occupet nos et impellat super nos ruinam et percutiat civitatem in
ore gladii ».
</vers>
    <vers num="15"> Dixeruntque servi regis ad eum:
« In omnibus, quæcumque elegerit dominus noster rex,
ecce servi tui sumus ».
</vers>
    <vers num="16"> Egressus est ergo rex et universa
domus eius post eum et dereliquit rex decem mulieres concubinas ad
custodiendam domum.
</vers>
    <vers num="17"> Egressusque rex et omnis populus
post eum steterunt ad ultimam domum.
</vers>
    <vers num="18"> Et universi servi eius transierunt
iuxta eum; et omnes Cherethi et Phelethi et omnes Getthæi,
sescenti viri, qui secuti eum fuerant de Geth, transierunt coram
rege.
</vers>
    <vers num="19"> Dixit autem rex ad Ethai Getthæum:
« Cur venis etiam tu nobiscum? Revertere et habita cum
rege, quia alienigena es, immo et exsul de loco tuo.
</vers>
    <vers num="20"> Heri venisti, et hodie compellam te
vagari nobiscum, cum ego vadam, quo iturus sum? Revertere et reduc
tecum fratres tuos, et Dominus faciat tecum misericordiam et
veritatem ».
</vers>
    <vers num="21"> Et respondit Ethai regi dicens:
« Vivit Dominus et vivit dominus meus rex, in quocumque
loco fuerit dominus meus rex, sive ad mortem sive ad vitam, ibi
erit servus tuus ».
</vers>
    <vers num="22"> Et ait David Ethai:
« Veni et transi ». Et transivit Ethai
Getthæus et omnes viri eius et omnes parvuli, qui cum eo
erant.
</vers>
    <vers num="23"> Omnisque terra flebat voce magna, et
universus populus transibat. Rex quoque transgrediebatur torrentem
Cedron, et cunctus populus incedebat contra viam deserti.
</vers>
    <vers num="24"> Venit autem et Sadoc et universi
Levitæ cum eo portantes arcam fœderis Dei; et deposuerunt arcam
Dei. Et sacrificavit Abiathar, donec omnis populus egressus fuerat
de civitate.
</vers>
    <vers num="25"> Et dixit rex ad Sadoc:
« Reporta arcam Dei in urbem. Si invenero gratiam in
oculis Domini, reducet me et ostendet mihi eam et habitationem
suam.
</vers>
    <vers num="26"> Si autem dixerit: “Non places
mihi”, præsto sum: faciat, quod bonum est coram
se ».
</vers>
    <vers num="27"> Et dixit rex ad Sadoc sacerdotem:
« Videsne? Revertere in civitatem in pace; et Achimaas
filius tuus et Ionathan filius Abiathar, duo filii vestri sint
vobiscum.
</vers>
    <vers num="28"> Ecce ego morabor ad vada deserti,
donec veniat sermo a vobis indicans mihi ».
</vers>
    <vers num="29"> Reportaverunt igitur Sadoc et
Abiathar arcam Dei Ierusalem et manserunt ibi.
</vers>
    <vers num="30"> Porro David ascendebat clivum
Olivarum scandens et flens, operto capite et nudis pedibus
incedens; sed et omnis populus, qui erat cum eo, operto capite
ascendebat plorans.
</vers>
    <vers num="31"> Nuntiatum est autem David quod et
Achitophel esset in coniuratione cum Absalom; dixitque David:
« Infatua, quæso, Domine, consilium
Achitophel ».
</vers>
    <vers num="32"> Cumque ascendisset David summitatem
montis, in quo adorabatur Deus, ecce occurrit ei Chusai Arachites,
scissa veste et terra pleno capite.
</vers>
    <vers num="33"> Et dixit ei David: « Si
veneris mecum, eris mihi oneri;
</vers>
    <vers num="34"> Si autem in civitatem revertaris et
dixeris Absalom: “Servus tuus ego, rex, ero; servus patris
tui ego fui prius, nunc autem ego sum servus tuus”,
dissipabis mihi consilium Achitophel.
</vers>
    <vers num="35"> Habes autem tecum Sadoc et Abiathar
sacerdotes; et omne verbum, quodcumque audieris de domo regis,
indicabis Sadoc et Abiathar sacerdotibus.
</vers>
    <vers num="36"> Sunt autem cum eis duo filii eorum:
Achimaas Sadoc et Ionathan Abiathar; et mittetis per eos ad me omne
verbum, quod audieritis ».
</vers>
    <vers num="37"> Veniente ergo Chusai amico David in
civitatem, Absalom quoque ingressus est Ierusalem.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Cumque David transisset paululum
montis verticem, apparuit Siba puer Meribbaal in occursum eius cum
duobus asinis stratis, qui onerati erant ducentis panibus et centum
alligaturis uvæ passæ et centum fasciculis fructuum æstivorum et
utre vini.
</vers>
    <vers num="2"> Et dixit rex Sibæ: « Quid
sibi volunt hæc? ». Responditque Siba:
« Asini domesticis regis ad sedendum; et panes et
fructus æstivi ad vescendum pueris tuis; vinum autem, ut bibat, si
quis defecerit in deserto ».
</vers>
    <vers num="3"> Et ait rex: « Ubi est
filius domini tui? ». Responditque Siba regi:
« Remansit in Ierusalem dicens: “Hodie restituet
mihi domus Israel regnum patris mei” ».
</vers>
    <vers num="4"> Et ait rex Sibæ: « Ecce,
tua sint omnia, quæ fuerunt Meribbaal ». Dixitque Siba:
« Adoro; inveniam gratiam coram te, domine mi
rex ».
</vers>
    <vers num="5"> Venit ergo rex David usque Bahurim,
et ecce egrediebatur inde vir de cognatione domus Saul nomine Semei
filius Gera; procedebat egrediens et maledicens
</vers>
    <vers num="6"> mittebatque lapides contra David et
contra universos servos regis David. Omnis autem populus et
universi viri fortissimi a dextro et sinistro latere regis
incedebant.
</vers>
    <vers num="7"> Ita autem loquebatur Semei, cum
malediceret regi: « Egredere, egredere, vir sanguinum et
vir Belial!
</vers>
    <vers num="8"> Reddidit tibi Dominus universum
sanguinem domus Saul, quoniam invasisti regnum eius; et dedit
Dominus regnum in manu Absalom filii tui; et ecce premunt te mala
tua, quoniam vir sanguinum es ».
</vers>
    <vers num="9"> Dixit autem Abisai filius Sarviæ
regi: « Quare maledicit canis hic mortuus domino meo
regi? Vadam et amputabo caput eius ».
</vers>
    <vers num="10"> Et ait rex: “Quid mihi et
vobis filii Sarviæ? Si maledicit, et si Dominus præcepit ei, ut
malediceret David, quis est qui audeat dicere: “Quare sic
fecisti?” ».
</vers>
    <vers num="11"> Et ait rex Abisai et universis
servis suis: « Ecce filius meus, qui egressus est de
visceribus meis, quærit animam meam; quanto magis nunc iste filius
Beniaminita. Dimittite eum, ut maledicat iuxta præceptum
Domini.
</vers>
    <vers num="12"> Fortasse respiciet Dominus
afflictionem meam et reddet mihi bonum pro maledictione hac
hodierna ».
</vers>
    <vers num="13"> Ambulabat itaque David et socii eius
per viam; Semei autem per iugum montis ex latere gradiebatur
maledicens et mittens lapides adversum eum terramque spargens.
</vers>
    <vers num="14"> Venit itaque rex et universus
populus cum eo lassus usque ad aquas, et refocillati sunt ibi.
</vers>
    <vers num="15"> Absalom autem et omnis populus eius,
viri Israel, ingressi sunt Ierusalem, sed et Achitophel cum eo.
</vers>
    <vers num="16"> Cum autem venisset Chusai Arachites
amicus David ad Absalom, locutus est ad eum: « Vivat
rex! Vivat rex! ».
</vers>
    <vers num="17"> Ad quem Absalom: “Hæc est,
inquit, gratia tua ad amicum tuum? Quare non isti cum amico
tuo? ».
</vers>
    <vers num="18"> Responditque Chusai ad Absalom:
« Nequaquam; quia, quem elegit Dominus, et hic populus
et omnis Israel, illius ero et cum eo manebo.
</vers>
    <vers num="19"> Sed, ut et hoc inferam, cui ego
serviturus sum? Nonne filio regis? Sicut parui patri tuo, sic
parebo et tibi ».
</vers>
    <vers num="20"> Dixit autem Absalom ad Achitophel:
« Inite consilium quid agere debeamus ».
</vers>
    <vers num="21"> Et ait Achitophel ad Absalom:
« Ingredere ad concubinas patris tui, quas dimisit ad
custodiendam domum; ut, cum audierit omnis Israel quod fœdaveris
patrem tuum, roborentur manus omnium, qui tecum
sunt ».
</vers>
    <vers num="22"> Tetenderunt igitur Absalom
tabernaculum in solario; ingressusque est ad concubinas patris sui
coram universo Israel.
</vers>
    <vers num="23"> Consilium autem Achitophel, quod
dabat in diebus illis, quasi si quis consuleret Deum; sic erat omne
consilium Achitophel, et cum esset cum David et cum esset cum
Absalom.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Dixitque Achitophel ad Absalom:
« Eligam mihi duodecim milia virorum et consurgens
persequar David hac nocte
</vers>
    <vers num="2"> et irruens super eum, quippe qui
lassus est et solutis manibus, terrebo eum. Cumque fugerit omnis
populus, qui cum eo est, percutiam regem desolatum
</vers>
    <vers num="3"> et reducam universum populum ad te,
sicut revertitur sponsa ad virum suum; unius solummodo viri animam
quæris, et omnis populus erit in pace ».
</vers>
    <vers num="4"> Placuitque sermo eius Absalom et
cunctis maioribus natu Israel.
</vers>
    <vers num="5"> Ait autem Absalom:
« Vocate et Chusai Arachiten, et audiamus quid etiam
ipse dicat ».
</vers>
    <vers num="6"> Cumque venisset Chusai ad Absalom,
ait Absalom ad eum: « Huiuscemodi sermonem locutus est
Achitophel; verbum eius facere debemus an non? Tu
loquere ».
</vers>
    <vers num="7"> Et dixit Chusai ad Absalom:
« Non bonum consilium, quod dedit Achitophel hac
vice ».
</vers>
    <vers num="8"> Et rursum intulit Chusai:
« Tu nosti patrem tuum et viros, qui cum eo sunt, esse
fortissimos et amaro animo, veluti ursa in saltu catulis orbata;
sed et pater tuus vir bellator est nec morabitur cum populo:
</vers>
    <vers num="9"> ecce nunc latitat in aliqua fovea aut
in aliquo alio loco. Et, cum ceciderit unus quilibet in principio,
certo audient et dicent: “Facta est plaga in populo, qui
sequitur Absalom”.
</vers>
    <vers num="10"> Et fortissimus quoque, cuius cor est
quasi leonis, pavore solvetur; scit enim omnis Israel fortem esse
patrem tuum et robustos omnes, qui cum eo sunt.
</vers>
    <vers num="11"> Sed hoc mihi videtur rectum esse
consilium: congregetur ad te universus Israel a Dan usque Bersabee,
quasi arena maris innumerabilis, et tu ipse gradieris in
prœlium;
</vers>
    <vers num="12"> et irruemus super eum, in quocumque
loco fuerit inventus, et operiemus eum sicut cadere solet ros super
terram; et non remanebit de eo et de omnibus viris, qui cum eo
sunt, ne unus quidem.
</vers>
    <vers num="13"> Quod si urbem aliquam fuerit
ingressus, applicabit omnis Israel civitati illi funes, et trahemus
eam in torrentem, ut non reperiatur nec calculus quidem ex
ea ».
</vers>
    <vers num="14"> Dixitque Absalom et omnis vir
Israel: « Melius consilium Chusai Arachitæ consilio
Achitophel ». Dominus enim statuerat dissipare consilium
Achitophel utile, ut induceret Dominus super Absalom malum.
</vers>
    <vers num="15"> Et ait Chusai Sadoc et Abiathar
sacerdotibus: « Hoc et hoc modo consilium dedit
Achitophel Absalom et senibus Israel, et ego tale et tale dedi
consilium;
</vers>
    <vers num="16"> nunc ergo mittite cito et nuntiate
David dicentes: “Ne moreris nocte hac ad vada deserti, sed
absque dilatione transgredere, ne absorbeatur rex et omnis populus,
qui cum eo est” ».
</vers>
    <vers num="17"> Ionathan autem et Achimaas stabant
iuxta fontem Rogel; abiit ancilla et nuntiavit eis, et illi
profecti sunt, ut referrent ad regem David nuntium; non enim
poterant introire civitatem, ne viderentur.
</vers>
    <vers num="18"> Vidit autem eos quidam iuvenis et
indicavit Absalom; illi vero concito gradu profecti ingressi sunt
domum cuiusdam viri in Bahurim, qui habebat puteum in vestibulo
suo, et descenderunt in eum.
</vers>
    <vers num="19"> Tulit autem mulier et expandit
velamen super os putei et sparsit super illud ptisanas, et sic res
latuit.
</vers>
    <vers num="20"> Cumque venissent servi Absalom ad
mulierem in domum, dixerunt: « Ubi est Achimaas et
Ionathan? ». Et respondit eis mulier:
« Transierunt hinc ad aquas ». At hi, qui
quærebant, cum non repperissent, reversi sunt Ierusalem.
</vers>
    <vers num="21"> Cumque abissent, ascenderunt illi de
puteo et pergentes nuntiaverunt regi David atque dixerunt:
« Surgite et transite cito fluvium, quoniam huiuscemodi
dedit consilium contra vos Achitophel ».
</vers>
    <vers num="22"> Surrexit ergo David et omnis
populus, qui erat cum eo, et transierunt Iordanem, donec
dilucesceret; et ne unus quidem residuus fuit, qui non transisset
fluvium.
</vers>
    <vers num="23"> Porro Achitophel videns quod non
fuisset factum consilium suum, stravit asinum suum et surrexit et
abiit in domum suam in civitatem suam et, disposita domo sua,
laqueo se suspendit et interiit; et sepultus est in sepulcro patris
sui.
</vers>
    <vers num="24"> David autem venit in Mahanaim, et
Absalom transivit Iordanem, ipse et omnis vir Israel cum eo.
</vers>
    <vers num="25"> Amasam vero constituerat Absalom pro
Ioab super exercitum; Amasa autem erat filius viri, qui vocabatur
Iether Ismaelites, qui ingressus est ad Abigail filiam Isai sororem
Sarviæ, quæ fuit mater Ioab.
</vers>
    <vers num="26"> Et castrametatus est Israel cum
Absalom in terra Galaad.
</vers>
    <vers num="27"> Cumque venisset David in Mahanaim,
Sobi filius Naas de Rabba filiorum Ammon et Machir filius Ammiel de
Lodabar et Berzellai Galaadites de Rogelim
</vers>
    <vers num="28"> obtulerunt ei stratoria et tapetia
et pelves et vasa fictilia, frumentum et hordeum et farinam, frixum
cicer et fabam et lentem
</vers>
    <vers num="29"> et mel et butyrum, oves et pingues
vitulos; dederuntque David et populo, qui cum eo erat, ad
vescendum; suspicati enim sunt populum fame et siti fuisse
fatigatum in deserto.</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Igitur, recensito David populo
suo, constituit super eum tribunos et centuriones.
</vers>
    <vers num="2"> Et divisit David populum in tres
partes: tertiam partem sub manu Ioab et tertiam sub manu Abisai
filii Sarviæ fratris Ioab et tertiam in manu Ethai, qui erat de
Geth. Dixitque rex ad populum: « Egrediar et ego
vobiscum ».
</vers>
    <vers num="3"> Et respondit populus:
« Non exibis. Sive enim fugerimus, non magnopere ad eos
de nobis pertinebit; et si media pars ceciderit e nobis, non satis
curabunt, sed tu unus pro decem milibus computaris. Melius est
igitur, ut sis nobis ex urbe præsidio ».
</vers>
    <vers num="4"> Ad quos rex ait: « Quod
vobis rectum videtur, hoc faciam ». Stetit ergo rex
iuxta portam; egrediebaturque populus per turmas suas centeni et
milleni.
</vers>
    <vers num="5"> Et præcepit rex Ioab et Abisai et
Ethai dicens: « Leniter mihi agite cum puero
Absalom ». Et omnis populus audiebat præcipientem regem
cunctis principibus pro Absalom.
</vers>
    <vers num="6"> Itaque egressus est populus in campum
contra Israel, et factum est prœlium in saltu Ephraim.
</vers>
    <vers num="7"> Et cæsus est ibi populus Israel ab
exercitu David; factaque est ibi plaga magna in die illa viginti
milium hominum.
</vers>
    <vers num="8"> Fuit autem ibi prœlium dispersum
super faciem omnis terræ; et multo plures erant, quos saltus
consumpserat de populo, quam hi, quos voraverat gladius in die
illa.
</vers>
    <vers num="9"> Accidit autem, ut occurreret Absalom
servis David sedens mulo; cumque ingressus fuisset mulus subter
condensam quercum et magnam, adhæsit caput eius quercui, et mansit
suspensus inter cælum et terram; mulus, cui insederat,
pertransivit.
</vers>
    <vers num="10"> Vidit autem hoc quispiam et
nuntiavit Ioab dicens: « Vidi Absalom pendere de
quercu ».
</vers>
    <vers num="11"> Et ait Ioab viro, qui nuntiaverat
ei: « Si vidisti, quare non confodisti eum in terra? Ego
vero dedissem tibi decem argenti siclos et unum
balteum ».
</vers>
    <vers num="12"> Qui dixit ad Ioab: « Et
si appenderes in manibus meis mille argenteos, nequaquam mitterem
manum meam in filium regis. Audientibus enim nobis, præcepit rex
tibi et Abisai et Ethai dicens: “Custodite, quisquis sit,
puerum Absalom!”.
</vers>
    <vers num="13"> Sed et si fecissem contra animam
meam infideliter, nequaquam hoc regem latere potuisset, et tu
stares ex adverso ».
</vers>
    <vers num="14"> Et ait Ioab: « Non ita
præstolabor coram te ». Tulit ergo tres lanceas in manu
sua et infixit eas in corde Absalom, cum adhuc palpitaret hærens
in quercu;
</vers>
    <vers num="15"> et cucurrerunt decem iuvenes
armigeri Ioab et percutientes interfecerunt eum.
</vers>
    <vers num="16"> Cecinit autem Ioab bucina, et
destitit populus persequi fugientem Israel, quia Ioab retinuit
populum.
</vers>
    <vers num="17"> Et tulerunt Absalom et proiecerunt
eum in saltu in foveam grandem et erexerunt super eum acervum
lapidum magnum nimis; omnis autem Israel fugit in tabernacula
sua.
</vers>
    <vers num="18"> Porro Absalom erexerat sibi, cum
adhuc viveret, lapidem, qui est in valle Regis; dixerat enim:
« Non habeo filium, qui memoriam servabit nominis
mei ». Vocavitque titulum nomine suo, et appellatur
Manus Absalom usque ad hanc diem.
</vers>
    <vers num="19"> Achimaas autem filius Sadoc ait:
« Curram et nuntiabo regi, quia iudicium fecerit ei
Dominus de manu inimicorum eius ».
</vers>
    <vers num="20"> Ad quem Ioab dixit: « Non
es vir boni nuntii in hac die, sed nuntiabis in alia; hodie enim
non nuntiabis bona, eo quod filius regis est
mortuus ».
</vers>
    <vers num="21"> Et ait Ioab Æthiopi:
« Vade et nuntia regi, quæ vidisti ».
Adoravit Æthiops Ioab et cucurrit.
</vers>
    <vers num="22"> Rursus autem Achimaas filius Sadoc
dixit ad Ioab: « Quidquid evenerit, etiam ego curram
post Æthiopem! ». Dixitque Ioab: « Quid vis
currere, fili mi? Non erit tibi merces pro bono
nuntio ».
</vers>
    <vers num="23"> Qui respondit: « Quidquid
evenerit, curram ». Et ait ei:
« Curre! ». Currens ergo Achimaas per viam
regionis transivit Æthiopem.
</vers>
    <vers num="24"> David autem sedebat inter duas
portas; speculator vero, qui ierat in solarium portæ super murum,
elevans oculos vidit hominem currentem solum
</vers>
    <vers num="25"> et exclamans indicavit regi.
Dixitque rex: « Si solus est, bonus est nuntius in ore
eius ». Properante autem illo et accedente propius,
</vers>
    <vers num="26"> vidit speculator hominem alterum
currentem, et clamavit speculator ad ianitorem:
« Apparet mihi homo currens solus ». Dixitque
rex: « Et iste bonus est nuntius ».
</vers>
    <vers num="27"> Speculator autem:
« Contemplor, ait, cursum prioris quasi cursum Achimaas
filii Sadoc ». Et ait rex: « Vir bonus est et
nuntium portans bonum venit ».
</vers>
    <vers num="28"> Clamans autem Achimaas dixit ad
regem: « Pax! ». Et adorans regem pronus in
terram ait: « Benedictus Dominus Deus tuus, qui
conclusit homines, qui levaverunt manus suas contra dominum meum
regem! ».
</vers>
    <vers num="29"> Et ait rex: « Estne pax
puero Absalom? ». Dixitque Achimaas: « Vidi
tumultum magnum, cum mitteret Ioab servum regis et me servum tuum,
sed nescio quid fuerit ».
</vers>
    <vers num="30"> Ad quem rex: « Recede,
ait, et sta illic ». Cumque ille recessisset et
staret,
</vers>
    <vers num="31"> apparuit Æthiops et veniens ait:
« Bonum apporto nuntium, domine mi rex; iudicavit enim
pro te Dominus hodie salvans te de manu omnium, qui surrexerunt
contra te ».
</vers>
    <vers num="32"> Dixit autem rex ad Æthiopem:
« Estne pax puero Absalom? ». Cui respondens
Æthiops: « Fiant, inquit, sicut puer inimici domini mei
regis et universi, qui consurrexerunt adversus eum in
malum! ».</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Contremuit itaque rex et ascendit
cenaculum portæ et flevit. Et sic loquebatur vadens:
« Fili mi Absalom, fili mi, fili mi Absalom! Quis mihi
tribuat, ut ego moriar pro te? Absalom fili mi, fili
mi! ».
</vers>
    <vers num="2"> Nuntiatum est autem Ioab quod rex
fleret et lugeret filium suum.
</vers>
    <vers num="3"> Et versa est victoria in die illa in
luctum omni populo; audivit enim populus in die illa dici:
« Dolet rex super filio suo ».
</vers>
    <vers num="4"> Et furtim ingressus est populus in
die illa civitatem, quomodo reverti solet populus confusus, cum
fugit de prœlio.
</vers>
    <vers num="5"> Porro rex operuit vultum suum et
clamabat voce magna: « Fili mi Absalom, Absalom fili mi,
fili mi! ».
</vers>
    <vers num="6"> Ingressus ergo Ioab ad regem in domo
dixit: « Confudisti hodie vultus omnium servorum tuorum,
qui salvam fecerunt animam tuam hodie et animam filiorum tuorum et
filiarum tuarum et animam uxorum tuarum et animam concubinarum
tuarum.
</vers>
    <vers num="7"> Diligis odientes te et odio habes
diligentes te. Ostendisti hodie quia non curas de ducibus tuis et
de servis tuis; et vere cognovi modo quia, si Absalom viveret, et
nos omnes occubuissemus, tunc placeret tibi.
</vers>
    <vers num="8"> Nunc igitur surge et procede et
loquere ad cor servorum tuorum; iuro enim tibi per Dominum quod si
non exieris, ne unus quidem remansurus sit tecum nocte hac, et
peius erit hoc tibi quam omnia mala, quæ venerunt super te ab
adulescentia tua usque in præsens ».
</vers>
    <vers num="9"> Surrexit ergo rex et sedit in porta,
et omni populo nuntiatum est quod rex sederet in porta; venitque
universa multitudo coram rege.
Israel autem fugerat in tabernacula sua.
</vers>
    <vers num="10"> Omnis quoque populus certabat in
cunctis tribubus Israel dicens: « Rex liberavit nos de
manu inimicorum nostrorum, ipse salvavit nos de manu
Philisthinorum; et nunc fugit de terra ab Absalom.
</vers>
    <vers num="11"> Absalom autem, quem unximus super
nos, mortuus est in bello. Quare nunc siletis et non reducitis
regem? ».
</vers>
    <vers num="12"> Sermo autem omnis Israel pervenerat
ad regem in domo eius. Tunc rex David misit ad Sadoc et Abiathar
sacerdotes dicens: « Loquimini ad maiores natu Iudæ
dicentes: Cur estis novissimi ad reducendum regem in domum
suam?
</vers>
    <vers num="13"> Fratres mei vos, os meum et caro mea
vos; quare novissimi reducitis regem?
</vers>
    <vers num="14"> Et Amasæ dicite: Nonne os meum es
et caro mea? Hæc faciat mihi Deus et hæc addat, si non magister
militiæ fueris coram me omni tempore pro Ioab! ».
</vers>
    <vers num="15"> Et inclinavit cor omnium virorum
Iudæ quasi viri unius; miseruntque ad regem dicentes:
« Revertere tu et omnes servi tui ».
</vers>
    <vers num="16"> Et reversus est rex et venit usque
ad Iordanem; et Iuda venit in Galgala, ut occurreret regi et
traduceret eum Iordanem.
</vers>
    <vers num="17"> Festinavit autem Semei filius Gera
Beniaminita de Bahurim et descendit cum viris Iudæ in occursum
regis David;
</vers>
    <vers num="18"> mille viri de Beniamin et Siba puer
de domo Saul et quindecim filii eius ac viginti servi erant cum eo.
Irruperant autem Iordanem iam ante regem
</vers>
    <vers num="19"> et transierant vada, ut traducerent
domum regis et facerent iuxta placitum eius. Semei autem filius
Gera prostratus coram rege, cum transiturus esset Iordanem,
</vers>
    <vers num="20"> dixit ad eum: « Ne
reputes mihi, domine mi, iniquitatem neque memineris iniuriam servi
tui in die, qua egressus es, domine mi rex, de Ierusalem; neque
ponas, rex, in corde tuo.
</vers>
    <vers num="21"> Agnosco enim servus tuus peccatum
meum et idcirco hodie primus veni de omni domo Ioseph descendique
in occursum domini mei regis ».
</vers>
    <vers num="22"> Respondens vero Abisai filius
Sarviæ dixit: « Numquid non occidetur Semei, pro hoc
quia maledixit christo Domini?  ».
</vers>
    <vers num="23"> Et ait David: « Quid mihi
et vobis, filii Sarviæ, quia efficimini mihi hodie in satan?
Ergone hodie interficietur vir in Israel? An ignoro hodie me factum
regem super Israel? ».
</vers>
    <vers num="24"> Et ait rex Semei: « Non
morieris! ». Iuravitque ei.
</vers>
    <vers num="25"> Meribbaal quoque filius Saul
descendit in occursum regis; non laverat pedes nec circumcidit
ungues nec totonderat barbam vestesque suas non laverat a die, qua
egressus fuerat rex, usque ad diem reversionis eius in pace.
</vers>
    <vers num="26"> Cumque de Ierusalem occurrisset
regi, dixit ei rex: « Quare non venisti mecum,
Meribbaal? ».
</vers>
    <vers num="27"> Qui respondens ait:
« Domine mi rex, servus meus decepit me! Nam dixeram ei
ego famulus tuus: Sternere faciam mihi asinum et ascendens abibo
cum rege; claudus enim sum servus tuus.
</vers>
    <vers num="28"> Insuper et fraudulenter accusavit me
servum tuum ad te dominum meum regem. Tu autem, domine mi rex,
sicut angelus Dei es; fac, quod placitum est tibi.
</vers>
    <vers num="29"> Neque enim fuit domus patris mei
nisi morti obnoxia domino meo regi; tu autem posuisti me servum
tuum inter convivas mensæ tuæ. Quid ultra igitur habeo iustitiæ,
ut vociferer ad regem? ».
</vers>
    <vers num="30"> Ait ergo ei rex: « Quid
ultra loqueris? Dixi: Tu et Siba dividite
possessiones ».
</vers>
    <vers num="31"> Responditque Meribbaal regi:
« Etiam cuncta accipiat, postquam reversus est dominus
meus rex pacifice in domum suam! ».
</vers>
    <vers num="32"> Berzellai quoque Galaadites
descenderat de Rogelim et traduxit regem Iordanem, ut dimitteret
eum ad Iordanem.
</vers>
    <vers num="33"> Erat autem Berzellai Galaadites
senex valde, id est octogenarius; et ipse præbuerat alimenta regi,
cum moraretur in Mahanaim; erat quippe vir dives nimis.
</vers>
    <vers num="34"> Dixit itaque rex ad Berzellai:
« Veni mecum et præbebo tibi alimenta apud me in
Ierusalem ».
</vers>
    <vers num="35"> Et ait Berzellai ad regem:
« Quot sunt dies annorum vitæ meæ, ut ascendam cum
rege Ierusalem?
</vers>
    <vers num="36"> Octogenarius sum hodie; numquid
vigent sensus mei ad discernendum suave aut amarum? Aut delectare
potest servum tuum cibus et potus? Vel audire ultra possum vocem
cantorum atque cantricum? Quare servus tuus esset ultra oneri
domino meo regi?
</vers>
    <vers num="37"> Paululum procedam famulus tuus ab
Iordane tecum. Et cur dabit rex mihi hanc vicissitudinem?
</vers>
    <vers num="38"> Sed obsecro, ut revertar servus tuus
et moriar in civitate mea iuxta sepulcrum patris mei et matris
meæ. Sed ecce servus tuus Chamaam; ipse vadat tecum, domine mi
rex, et fac ei, quod tibi bonum videtur ».
</vers>
    <vers num="39"> Dixitque rex: « Mecum
transeat Chamaam, et ego faciam ei, quidquid tibi placuerit; et
omne, quod petieris a me, impetrabis ».
</vers>
    <vers num="40"> Cumque transisset universus populus
et rex Iordanem, osculatus est rex Berzellai et benedixit ei; et
ille reversus est in locum suum.
</vers>
    <vers num="41"> Transivit ergo rex in Galgala, et
Chamaam cum eo. Omnis autem populus Iudæ traduxerat regem, et
etiam media pars populi Israel.
</vers>
    <vers num="42"> Et ecce omnes viri Israel
concurrentes ad regem dixerunt ei: « Quare te furati
sunt fratres nostri viri Iudæ et traduxerunt regem et domum eius
Iordanem omnesque viros David cum eo? ».
</vers>
    <vers num="43"> Et respondit omnis vir Iudæ ad
virum Israel: « Quia propior mihi est rex. Cur irasceris
super hac re? Numquid comedimus aliquid ex rege, aut munera nobis
data sunt? ».
</vers>
    <vers num="44"> Et respondit vir Israel ad virum
Iudæ et ait: « Decem partes mihi sunt in rege et ideo
etiam in David. Ego sum potior te; cur contempsisti me? Et non ego
prior locutus sum, ut reducerem regem meum? ». Durius
autem responderunt viri Iudæ viris Israel.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Accidit quoque, ut ibi esset vir
Belial nomine Seba filius Bochri Beniaminita; et cecinit bucina et
ait:
« Non est nobis pars in David,
neque hereditas in filio Isai!
Vir Israel, in tabernacula tua! ».
</vers>
    <vers num="2"> Et separatus est omnis vir Israel a
David secutusque est Seba filium Bochri; viri autem Iudæ
adhæserunt regi suo a Iordane usque Ierusalem.
</vers>
    <vers num="3"> Cumque venisset rex in domum suam
Ierusalem, tulit decem mulieres concubinas, quas dereliquerat ad
custodiendam domum, et tradidit eas in custodiam alimenta eis
præbens. Et non est ingressus ad eas, sed erant clausæ usque ad
diem mortis suæ in viduitate viventes.
</vers>
    <vers num="4"> Dixit autem rex Amasæ:
« Convoca mihi omnes viros Iudæ in diem tertium et tu
adesto præsens ».
</vers>
    <vers num="5"> Abiit ergo Amasa, ut convocaret
Iudam; et moratus est ultra tempus, quod ei constituerat.
</vers>
    <vers num="6"> Ait autem David ad Abisai:
« Nunc magis afflicturus est nos Seba filius Bochri quam
Absalom; tolle igitur servos domini tui et persequere eum, ne
inveniat civitates munitas et effugiat nos ».
</vers>
    <vers num="7"> Egressi sunt ergo cum eo viri Ioab,
Cherethi quoque et Phelethi et omnes fortissimi; exierunt de
Ierusalem ad persequendum Seba filium Bochri.
</vers>
    <vers num="8"> Cumque illi essent iuxta lapidem
grandem, qui est in Gabaon, Amasa venerat ante eos. Porro Ioab
accinctus erat habitu suo, et in cingulo super lumbos gladius
absconditus erat, qui levi motu ex vagina in manum suam
cecidit.
</vers>
    <vers num="9"> Dixitque Ioab ad Amasam:
« Estne pax tibi, mi frater? ». Et tenuit
manu dextera mentum Amasæ, ut oscularetur eum.
</vers>
    <vers num="10"> Porro Amasa non observavit gladium
in manu Ioab, qui percussit eum in inguine et effudit intestina
eius in terram, nec secundum vulnus apposuit; et mortuus est. Ioab
autem et Abisai frater eius persecuti sunt Seba filium Bochri.
</vers>
    <vers num="11"> Interea quidam de pueris Ioab stetit
iuxta cadaver Amasæ et dixit: « Qui esse vult cum Ioab
et pro David, sequatur Ioab!  ».
</vers>
    <vers num="12"> Amasa autem conspersus sanguine
iacebat in media via. Vidit hoc vir quod subsisteret omnis populus
ad videndum eum; et amovit Amasam de via in agrum operuitque eum
vestimento, cum videret quod omnes transeuntes propter eum
subsisterent.
</vers>
    <vers num="13"> Amoto igitur illo de via, transibat
omnis vir sequens Ioab ad persequendum Seba filium Bochri.
</vers>
    <vers num="14"> Porro ille transierat per omnes
tribus Israel usque in Abelbethmaacha; omnesque Bochritæ
congregati sunt et ingressi sunt etiam post eum.
</vers>
    <vers num="15"> Venerunt itaque et oppugnabant eum
in Abelbethmaacha et fuderunt contra civitatem aggerem, qui stetit
contra antemurale; et omnis populus, qui erat cum Ioab, moliebatur
destruere muros.
</vers>
    <vers num="16"> Et exclamavit mulier sapiens de
civitate: « Audite, audite! Dicite Ioab:
“Appropinqua huc, et loquar tecum” ».
</vers>
    <vers num="17"> Qui cum accessisset ad eam, ait
illi: « Tu es Ioab? ». Et ille respondit:
« Ego ». Ad quem sic locuta est:
« Audi sermones ancillæ tuæ ». Qui
respondit: « Audio ».
</vers>
    <vers num="18"> Rursumque illa: « Sermo,
inquit, dicebatur in vetere proverbio: “Interrogent in Abel,
et sic perficient rem”.
</vers>
    <vers num="19"> Ego pacifica fidelium Israel, et tu
quæris subruere civitatem et evertere matrem in Israel. Quare
præcipitas hereditatem Domini? ».
</vers>
    <vers num="20"> Respondensque Ioab ait:
« Absit, absit hoc a me; non præcipito neque
demolior.
</vers>
    <vers num="21"> Non se sic habet res, sed homo de
monte Ephraim, Seba filius Bochri cognomine, levavit manum suam
contra regem David; tradite illum solum, et recedam a
civitate”. Et ait mulier ad Ioab: « Ecce, caput
eius mittetur ad te per murum ».
</vers>
    <vers num="22"> Ingressa est ergo ad omnem populum
et locuta est eis sapienter. Qui abscissum caput Seba filii Bochri
proiecerunt ad Ioab. Et ille cecinit tuba, et recesserunt ab urbe
unusquisque in tabernacula sua. Ioab autem reversus est Ierusalem
ad regem.
</vers>
    <vers num="23"> Erat ergo Ioab super omnem exercitum
Israel; Banaias autem filius Ioiadæ super Cherethæos et
Phelethæos;
</vers>
    <vers num="24"> Adoniram vero super onera; porro
Iosaphat filius Ahilud a commentariis.
</vers>
    <vers num="25"> Siva autem scriba, Sadoc vero et
Abiathar sacerdotes;
</vers>
    <vers num="26"> Hira quoque Iairites erat sacerdos
David.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Facta est fames in diebus David
tribus annis iugiter. Et consuluit David oraculum Domini, dixitque
Dominus: « Super Saul et super domum eius est sanguis,
quia occidit Gabaonitas ».
</vers>
    <vers num="2"> Vocatis ergo Gabaonitis, rex dixit ad
eos — porro Gabaonitæ non sunt de filiis Israel, sed
reliquiæ Amorræorum; filii quippe Israel iuraverant eis, sed
voluit Saul percutere eos zelo suo pro filiis Israel et Iudæ
—;
</vers>
    <vers num="3"> dixit ergo David ad Gabaonitas:
« Quid faciam vobis? Et quod erit vestri piaculum, ut
benedicatis hereditati Domini? ».
</vers>
    <vers num="4"> Dixeruntque ei Gabaonitæ:
« Non est nobis super argento et auro quæstio contra
Saul et contra domum eius; neque nobis licet interficere hominem de
Israel ». Ad quos ait: « Quod ergo dixeritis,
faciam vobis ».
</vers>
    <vers num="5"> Qui dixerunt regi: « De
filiis viri, qui attrivit nos et cogitavit delere nos ita ut ne
unus quidem nostrum residuus esset in cunctis finibus Israel,
</vers>
    <vers num="6"> dentur nobis septem viri, et
suspendamus eos in patibulis Domino in Gabaon in monte
Domini ». Et ait rex: « Ego
dabo ».
</vers>
    <vers num="7"> Pepercitque rex Meribbaal filio
Ionathan filii Saul propter iusiurandum Domini, quod fuerat inter
David et inter Ionathan filium Saul.
</vers>
    <vers num="8"> Tulit itaque rex duos filios Respha
filiæ Aia, quos peperit Saul, Armoni et Meribbaal, et quinque
filios Merob filiæ Saul, quos genuerat Hadrieli filio Berzellai,
qui fuit de Molathi,
</vers>
    <vers num="9"> et dedit eos in manu Gabaonitarum,
qui suspenderunt illos in monte coram Domino. Et ceciderunt hi
septem simul, occisi in diebus messis primis, incipiente messione
hordei.
</vers>
    <vers num="10"> Tollens autem Respha filia Aia
cilicium substravit sibi super petram ab initio messis, donec
stillaret aqua super eos de cælo, et non dimisit aves cæli
considere super eos per diem neque bestias campi per noctem.
</vers>
    <vers num="11"> Et nuntiata sunt David, quæ fecerat
Respha filia Aia concubina Saul.
</vers>
    <vers num="12"> Et abiit David et tulit ossa Saul et
ossa Ionathan filii eius a civibus Iabes Galaad, qui furati fuerant
ea de platea Bethsan, in qua suspenderant eos Philisthim, cum
interfecissent Saul in Gelboe,
</vers>
    <vers num="13"> et asportavit inde ossa Saul et ossa
Ionathan filii eius; et colligentes ossa eorum, qui suspensi
fuerant,
</vers>
    <vers num="14"> sepelierunt ea cum ossibus Saul et
Ionathan filii eius in terra Beniamin in Sela, in sepulcro Cis
patris eius. Feceruntque omnia, quæ præceperat rex; et
repropitiatus est Deus terræ post hæc.
</vers>
    <vers num="15"> Factum est autem rursum prœlium
Philisthinorum adversum Israel, et descendit David et servi eius
cum eo, et pugnabant contra Philisthim, et fatigatus est David.
</vers>
    <vers num="16"> Iesbibenob, qui fuit de genere Rapha
— ferrum hastæ trecentos siclos appendebat — et
accinctus erat ense novo, nisus est percutere David;
</vers>
    <vers num="17"> præsidioque ei fuit Abisai filius
Sarviæ et percussum Philisthæum interfecit. Tunc iuraverunt viri
David dicentes: « Iam non egredieris nobiscum in bellum,
ne exstinguas lucernam Israel ».
</vers>
    <vers num="18"> Fuitque rursum bellum in Gob contra
Philisthæos; tunc percussit Sobbochai de Husa Saph de stirpe
Rapha.
</vers>
    <vers num="19"> Et fuit iterum bellum in Gob contra
Philisthæos, in quo percussit Elchanan filius Iair Bethlehemites
Goliath Getthæum, cuius hastile hastæ erat quasi liciatorium
texentium.
</vers>
    <vers num="20"> Et adhuc fuit bellum in Geth, in quo
vir excelsus, qui senos in manibus pedibusque habebat digitos, id
est viginti et quattuor, et is quoque erat de origine Rapha,
</vers>
    <vers num="21"> exprobravit Israel; percussit autem
eum Ionathan filius Samma fratris David.
</vers>
    <vers num="22"> Hi quattuor erant de genere Rapha ex
Geth et ceciderunt per manum David et servorum eius.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Locutus est autem David Domino
verba carminis huius in die, qua liberavit eum Dominus de manu
omnium inimicorum suorum et de manu Saul,
</vers>
    <vers num="2"> et ait:
« Dominus petra mea et arx mea et salvator meus;
</vers>
    <vers num="3"> Deus meus, rupes mea, in quam
confugiam,
scutum meum et cornu salutis meæ!
Munimentum meum et refugium meum.
Salvator meus, de violentia liberabis me.
</vers>
    <vers num="4"> Laudabilem invocabo Dominum
et ab inimicis meis salvus ero.
</vers>
    <vers num="5"> Quia circumdederunt me fluctus
mortis,
torrentes Belial terruerunt me;
</vers>
    <vers num="6"> præoccupaverunt me laquei
mortis.
</vers>
    <vers num="7"> In tribulatione mea invocavi
Dominum
et ad Deum meum clamavi;
et exaudivit de templo suo vocem meam,
et clamor meus venit ad aures eius.
</vers>
    <vers num="8"> Commota est et contremuit terra;
fundamenta cælorum concussa sunt
et conquassata, quoniam iratus est.
</vers>
    <vers num="9"> Ascendit fumus de naribus eius,
et ignis de ore eius vorabat;
carbones incensi sunt ab eo.
</vers>
    <vers num="10"> Et inclinavit cælos et
descendit,
et caligo sub pedibus eius.
</vers>
    <vers num="11"> Et ascendit super cherub et
volavit
et devolavit super pennas venti.
</vers>
    <vers num="12"> Posuit tenebras in circuitu suo
tabernaculum suum,
tenebrosas aquas, nubes densissimas.
</vers>
    <vers num="13"> Præ fulgore in conspectu eius
incensi sunt carbones ignis.
</vers>
    <vers num="14"> Intonuit de cælo Dominus,
et Excelsus dedit vocem suam.
</vers>
    <vers num="15"> Misit sagittas et dissipavit
eos,
fulguravit fulmina et conturbavit eos.
</vers>
    <vers num="16"> Et apparuerunt effusiones maris,
et revelata sunt fundamenta orbis
ab increpatione Domini,
ab inspiratione spiritus furoris eius.
</vers>
    <vers num="17"> Misit de excelso et assumpsit
me,
traxit me de aquis multis;
</vers>
    <vers num="18"> liberavit me ab inimico meo
potentissimo,
ab his, qui oderant me, qui robustiores me erant.
</vers>
    <vers num="19"> Prævenerunt me in die afflictionis
meæ,
et factus est Dominus firmamentum meum;
</vers>
    <vers num="20"> et eduxit me in latitudinem,
liberavit me, quia complacui ei.
</vers>
    <vers num="21"> Retribuit mihi Dominus secundum
iustitiam meam
et secundum munditiam manuum mearum reddit mihi,
</vers>
    <vers num="22"> quia custodivi vias Domini
et non egi impie a Deo meo.
</vers>
    <vers num="23"> Omnia enim iudicia eius in conspectu
meo,
et a præceptis eius non recessi;
</vers>
    <vers num="24"> et fui immaculatus cum eo
et custodivi me ab iniquitate mea.
</vers>
    <vers num="25"> Et retribuet mihi Dominus secundum
iustitiam meam
et secundum munditiam meam in conspectu oculorum suorum.
</vers>
    <vers num="26"> Cum sancto sanctus eris
et cum viro innocente innocens eris;
</vers>
    <vers num="27"> cum electo electus eris
et cum perverso callidus eris.
</vers>
    <vers num="28"> Et populum pauperem salvum
facies
et oculos superborum humiliabis,
</vers>
    <vers num="29"> quia tu lucerna mea, Domine,
et Deus meus illuminat tenebras meas.
</vers>
    <vers num="30"> In te enim aggrediar hostium
turmas,
in Deo meo transiliam murum.
</vers>
    <vers num="31"> Deus, immaculata via eius,
eloquium Domini igne examinatum;
scutum est omnium sperantium in se.
</vers>
    <vers num="32"> Quoniam quis est Deus præter
Dominum?
Et quæ rupes præter Deum nostrum?
</vers>
    <vers num="33"> Deus, qui accinxit me
fortitudine
et complanavit perfectam viam meam,
</vers>
    <vers num="34"> coæquans pedes meos cervis
et super excelsa statuens me;
</vers>
    <vers num="35"> docens manus meas ad prœlium,
et tendunt arcumaereum brachia mea.
</vers>
    <vers num="36"> Dedisti mihi clipeum salutis
tuæ,
et exauditio tua magnificavit me.
</vers>
    <vers num="37"> Dilatasti gressus meos subtus
me,
et non sunt infirmati tali mei.
</vers>
    <vers num="38"> Persequebar inimicos meos et
conterebam
et non convertebar, donec consumerem eos.
</vers>
    <vers num="39"> Consumpsi eos et confregi, ut non
consurgerent:
ceciderunt sub pedibus meis.
</vers>
    <vers num="40"> Accinxisti me fortitudine ad
prœlium,
incurvasti insurgentes in me subtus me.
</vers>
    <vers num="41"> Inimicos meos dedisti mihi
dorsum,
odientes me, et disperdidi eos.
</vers>
    <vers num="42"> Clamaverunt, et non erat qui
salvaret,
ad Dominum, et non exaudivit eos.
</vers>
    <vers num="43"> Contrivi eos ut pulverem terræ,
quasi lutum platearum comminui eos.
</vers>
    <vers num="44"> Salvasti me a contradictionibus
populi mei,
constituisti me in caput gentium.
Populus, quem ignorabam, servit mihi,
</vers>
    <vers num="45"> filii alieni blandiuntur mihi,
auditu auris obœdiunt mihi.
</vers>
    <vers num="46"> Filii alieni defluunt
et contremiscunt ex arcibus suis.
</vers>
    <vers num="47"> Vivit Dominus, et benedicta petra
mea,
et exaltetur Deus, petra salutis meæ.
</vers>
    <vers num="48"> Deus, qui das vindictas mihi
et deicis populos sub me.
</vers>
    <vers num="49"> Qui educis me ab inimicis meis
et ab insurgentibus in me elevas me;
a viro iniquo liberas me.
</vers>
    <vers num="50"> Propterea confitebor tibi, Domine,
in gentibus,
et nomini tuo cantabo:
</vers>
    <vers num="51"> Magnificat salutes regis sui
et facit misericordiam christo suo David
et semini eius in sempiternum ».</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Hæc autem sunt verba David
novissima:
« Dixit David filius Isai,
dixit vir constitutus in alto,
christus Dei Iacob,
suavis psalta Israel.
</vers>
    <vers num="2"> Spiritus Domini locutus est per me,
et sermo eius super linguam meam.
</vers>
    <vers num="3"> Locutus est Deus Israel,
mihi dixit Petra Israel:
“Dominator hominum iustus,
dominator in timore Dei
</vers>
    <vers num="4"> est sicut lux auroræ, oriente
sole,
mane absque nubibus;
de splendore post pluviam
herba oritur de terra”.
</vers>
    <vers num="5"> Nonne sic est domus mea cum Deo?
Quia pactum æternum statuit mihi,
dispositum in omnibus atque munitum.
Cunctam enim salutem meam et omne desiderabile
nonne faciet germinare?
</vers>
    <vers num="6"> Prævaricatores autem
quasi spinæ abiectæ universi,
quæ non tolluntur manibus;
</vers>
    <vers num="7"> et si quis tangere voluerit eas,
armabitur ferro et ligno lanceato,
igneque succensæ comburentur ».
</vers>
    <vers num="8"> Hæc nomina fortium David:
Iesbaal Hachamonites, princeps inter tres, ipse levavit hastam suam
super octingentos, quos interfecit impetu uno.
</vers>
    <vers num="9"> Post hunc Eleazar filius Dodo
Ahohites, inter tres fortes. Qui erat cum David in Aphesdommim,
quando Philisthim congregati sunt illuc in prœlium.
</vers>
    <vers num="10"> Cumque ascendissent viri Israel,
ipse stetit et percussit Philisthæos, donec deficeret manus eius
et obrigesceret cum gladio; fecitque Dominus salutem magnam in die
illa, et populus reversus est tantum ad spolia detrahenda.
</vers>
    <vers num="11"> Et post hunc Samma filius Age
Ararites. Et congregati sunt Philisthim in Lehi; erat quippe ibi
ager lente plenus. Cumque fugisset populus a facie Philisthim,
</vers>
    <vers num="12"> stetit ille in medio agri et tuitus
est eum percussitque Philisthæos, et fecit Dominus salutem
magnam.
</vers>
    <vers num="13"> Et descenderunt tres de triginta et
venerunt tempore messis ad David in speluncam Odollam; castra autem
Philisthinorum erant posita in valle Raphaim.
</vers>
    <vers num="14"> Et David erat tunc in præsidio;
porro statio Philisthinorum tunc erat in Bethlehem.
</vers>
    <vers num="15"> Desideravit igitur David et ait:
« O si quis mihi daret potum aquæ de cisterna, quæ est
in Bethlehem iuxta portam! ».
</vers>
    <vers num="16"> Irruperunt ergo tres fortes castra
Philisthinorum et hauserunt aquam de cisterna Bethlehem, quæ erat
iuxta portam, et attulerunt ad David. At ille noluit bibere, sed
libavit illam Domino
</vers>
    <vers num="17"> dicens: « Propitius mihi
sit Dominus, ne faciam hoc. Num sanguinem hominum istorum, qui
profecti sunt in animarum periculo, bibam? ». Noluit
ergo bibere. Hæc fecerunt tres robustissimi.
</vers>
    <vers num="18"> Abisai autem frater Ioab filius
Sarviæ princeps erat de triginta. Ipse est qui elevavit hastam
suam contra trecentos, quos interfecit. Nominatus in triginta
</vers>
    <vers num="19"> et inter triginta nobilior eratque
eorum princeps; sed usque ad tres primos non pervenerat.
</vers>
    <vers num="20"> Et Banaias filius Ioiadæ vir
fortissimus magnorum operum de Cabseel. Ipse percussit duos filios
Ariel de Moab, et ipse descendit et percussit leonem in media
cisterna in diebus nivis.
</vers>
    <vers num="21"> Ipse quoque interfecit virum
Ægyptium, virum proceræ staturæ habentem in manu hastam; itaque
cum descendisset ad eum cum baculo, vi extorsit hastam de manu
Ægyptii et interfecit eum hasta sua.
</vers>
    <vers num="22"> Hæc fecit Banaias filius Ioiadæ,
et ipse nominatus inter triginta fortissimos.
</vers>
    <vers num="23"> Erat autem nobilior inter triginta;
verumtamen usque ad tres non pervenerat. Fecitque eum David sibi
caput satellitum suorum.
</vers>
    <vers num="24"> Asael frater Ioab erat inter
triginta. Elchanan filius Dodo de Bethlehem,
</vers>
    <vers num="25"> Samma de Harod, Elica de Harod,
</vers>
    <vers num="26"> Heles de Phalti, Hira filius Acces
de Thecua,
</vers>
    <vers num="27"> Abiezer de Anathoth, Sobbochai de
Husa,
</vers>
    <vers num="28"> Selmon Ahohites, Maharai
Netophathites,
</vers>
    <vers num="29"> Heled filius Baana Netophathites,
Ithai filius Ribai de Gabaa filiorum Beniamin,
</vers>
    <vers num="30"> Banaia Pharathonites, Heddai de
torrentibus Gaas,
</vers>
    <vers num="31"> Abibaal Arbathites, Azmaveth de
Bahurim,
</vers>
    <vers num="32"> Eliaba de Saalbon, Iasen de Gun,
</vers>
    <vers num="33"> Ionathan filius Samma de Arar, Ahiam
filius Sarar Ararites.
</vers>
    <vers num="34"> Eliphalet filius Aasbai
Maachathitæ, Eliam filius Achitophel Gilonites,
</vers>
    <vers num="35"> Hesro de Carmel, Pharai de Arab,
</vers>
    <vers num="36"> Igal filius Nathan de Soba, Bani de
Gad,
</vers>
    <vers num="37"> Selec de Ammon, Naharai Berothites
armiger Ioab filii Sarviæ,
</vers>
    <vers num="38"> Hira Iethrites, Gareb et ipse
Iethrites,
</vers>
    <vers num="39"> Urias Hetthæus.
Omnes triginta septem.</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Et addidit furor Domini irasci
contra Israel; commovitque David contra eos dicens:
« Vade, numera Israel et Iudam ».
</vers>
    <vers num="2"> Dixitque rex ad Ioab et ad principes
exercitus sui, qui erant cum eo: « Perambula omnes
tribus Israel a Dan usque Bersabee, et numerate populum, ut sciam
numerum eius ».
</vers>
    <vers num="3"> Dixitque Ioab regi:
« Adaugeat Dominus Deus tuus ad populum, quantus nunc
est, centuplum in conspectu domini mei regis! Sed quid sibi dominus
meus rex vult in re huiuscemodi? ».
</vers>
    <vers num="4"> Prævaluit autem sermo regis contra
Ioab et principes exercitus; egressusque est Ioab et principes
militum a facie regis, ut numerarent populum Israel.
</vers>
    <vers num="5"> Cumque pertransissent Iordanem,
inceperunt ab Aroer et ab urbe, quæ est in media valle,
transeuntes ad Gaditas et ad Iazer.
</vers>
    <vers num="6"> Et pervenerunt in Galaad et in terram
Hetthæorum in Cades et venerunt in Dan. Et a Dan converterunt se
ad Sidonem
</vers>
    <vers num="7"> et pervenerunt ad arcem Tyri et omnes
urbes Hevæi et Chananæi exieruntque ad Nageb Iudæ in
Bersabee.
</vers>
    <vers num="8"> Et, lustrata universa terra,
affuerunt post novem menses et viginti dies in Ierusalem.
</vers>
    <vers num="9"> Dedit ergo Ioab numerum descriptionis
populi regi; et inventa sunt de Israel octingenta milia virorum
fortium, qui educerent gladium, et de Iuda quingenta milia
pugnatorum.
</vers>
    <vers num="10"> Percussit autem cor David eum,
postquam numeratus est populus, et dixit David ad Dominum:
« Peccavi valde in hoc facto; nunc vero precor, Domine,
ut transferas iniquitatem servi tui, quia stulte egi
nimis ».
</vers>
    <vers num="11"> Surrexit itaque David mane, et sermo
Domini factus est ad Gad propheten, videntem David, dicens:
</vers>
    <vers num="12"> « Vade et loquere ad
David: Hæc dicit Dominus: Trium tibi datur optio; elige unum, quod
volueris ex his, ut faciam tibi ».
</vers>
    <vers num="13"> Cumque venisset Gad ad David,
nuntiavit ei dicens: « Aut tribus annis veniet tibi
fames in terra tua, aut tribus mensibus fugies adversarios tuos, et
illi te persequentur, aut certe tribus diebus erit pestilentia in
terra tua. Nunc ergo delibera et vide quem respondeam ei, qui me
misit, sermonem ».
</vers>
    <vers num="14"> Dixit autem David ad Gad:
« Artor nimis; sed melius est, ut incidamus in manu
Domini — multæ enim misericordiæ eius sunt — quam in
manu hominum! ».
</vers>
    <vers num="15"> Et elegit sibi David pestilentiam;
et erant dies messis tritici. Immisitque Dominus pestilentiam in
Israel de mane usque ad tempus constitutum, et mortui sunt ex
populo a Dan usque Bersabee septuaginta milia virorum.
</vers>
    <vers num="16"> Cumque extendisset manum suam
angelus super Ierusalem, ut disperderet eam, misertus est Dominus
super afflictione et ait angelo percutienti populum:
« Sufficit; nunc contine manum tuam! ».
Erat autem angelus Domini iuxta aream Areuna Iebusæi.
</vers>
    <vers num="17"> Dixitque David ad Dominum, cum
vidisset angelum cædentem populum: « Ego sum qui
peccavi, ego inique egi; isti, qui oves sunt, quid fecerunt?
Vertatur, obsecro, manus tua contra me et contra domum patris
mei ».
</vers>
    <vers num="18"> Venit autem Gad ad David in die illa
et dixit ei: « Ascende, constitue Domino altare in area
Areuna Iebusæi ».
</vers>
    <vers num="19"> Et ascendit David iuxta sermonem
Gad, quem præceperat ei Dominus.
</vers>
    <vers num="20"> Conspiciensque Areuna animadvertit
regem et servos eius transire ad se
</vers>
    <vers num="21"> et egressus adoravit regem prono
vultu in terra et ait: « Quid causæ est, ut veniat
dominus meus rex ad servum suum? ». Cui David ait:
« Ut emam a te aream et ædificem altare Domino, et
cesset interfectio, quæ grassatur in populo ».
</vers>
    <vers num="22"> Et ait Areuna ad David:
« Accipiat et offerat dominus meus rex, sicut ei placet.
Ecce boves in holocaustum et plaustrum et iuga boum in usum
lignorum.
</vers>
    <vers num="23"> Omnia dat Areuna, o rex,
regi ». Dixitque Areuna ad regem: « Dominus
Deus tuus suscipiat votum tuum! ».
</vers>
    <vers num="24"> Cui respondens rex ait:
« Nequaquam; sed emam pretio a te et non offeram Domino
Deo meo holocausta gratuita ». Emit ergo David aream et
boves argenti siclis quinquaginta.
</vers>
    <vers num="25"> Et ædificavit ibi David altare
Domino et obtulit holocausta et pacifica.
Et repropitiatus est Dominus terræ, et cohibita est plaga ab
Israel.</vers>
  </cap>
</romanliturgy>
