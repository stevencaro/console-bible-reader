<?xml version="1.0" encoding="utf-8"?>
<romanliturgy lingua="la" elibro="gen">
  <titulum>Liber Genesis</titulum>
  <subtitulum>Capitulum 1</subtitulum>
  <cap num="1">
    <vers num="1"> In principio creavit Deus cælum
et terram.
</vers>
    <vers num="2"> Terra autem erat inanis et vacua, et
tenebræ super faciem abyssi, et spiritus Dei ferebatur super
aquas.
</vers>
    <vers num="3"> Dixitque Deus: « Fiat
lux ». Et facta est lux.
</vers>
    <vers num="4"> Et vidit Deus lucem quod esset bona
et divisit Deus lucem ac tenebras.
</vers>
    <vers num="5"> Appellavitque Deus lucem Diem et
tenebras Noctem. Factumque est vespere et mane, dies unus.
</vers>
    <vers num="6"> Dixit quoque Deus: « Fiat
firmamentum in medio aquarum et dividat aquas ab
aquis ».
</vers>
    <vers num="7"> Et fecit Deus firmamentum divisitque
aquas, quæ erant sub firmamento, ab his, quæ erant super
firmamentum. Et factum est ita.
</vers>
    <vers num="8"> Vocavitque Deus firmamentum Cælum.
Et factum est vespere et mane, dies secundus.
</vers>
    <vers num="9"> Dixit vero Deus:
« Congregentur aquæ, quæ sub cælo sunt, in locum
unum, et appareat arida ». Factumque est ita.
</vers>
    <vers num="10"> Et vocavit Deus aridam Terram
congregationesque aquarum appellavit Maria. Et vidit Deus quod
esset bonum.
</vers>
    <vers num="11"> Et ait Deus: « Germinet
terra herbam virentem et herbam facientem semen et lignum pomiferum
faciens fructum iuxta genus suum, cuius semen in semetipso sit
super terram ». Et factum est ita.
</vers>
    <vers num="12"> Et protulit terra herbam virentem et
herbam afferentem semen iuxta genus suum lignumque faciens fructum,
qui habet in semetipso sementem secundum speciem suam. Et vidit
Deus quod esset bonum.
</vers>
    <vers num="13"> Et factum est vespere et mane, dies
tertius.
</vers>
    <vers num="14"> Dixit autem Deus: « Fiant
luminaria in firmamento cæli, ut dividant diem ac noctem et sint
in signa et tempora et dies et annos,
</vers>
    <vers num="15"> ut luceant in firmamento cæli et
illuminent terram. Et factum est ita.
</vers>
    <vers num="16"> Fecitque Deus duo magna luminaria:
luminare maius, ut præesset diei, et luminare minus, ut præesset
nocti, et stellas.
</vers>
    <vers num="17"> Et posuit eas Deus in firmamento
cæli, ut lucerent super terram
</vers>
    <vers num="18"> et præessent diei ac nocti et
dividerent lucem ac tenebras. Et vidit Deus quod esset bonum.
</vers>
    <vers num="19"> Et factum est vespere et mane, dies
quartus.
</vers>
    <vers num="20"> Dixit etiam Deus:
« Pullulent aquæ reptile animæ viventis, et volatile
volet super terram sub firmamento cæli ».
</vers>
    <vers num="21"> Creavitque Deus cete grandia et
omnem animam viventem atque motabilem, quam pullulant aquæ
secundum species suas, et omne volatile secundum genus suum. Et
vidit Deus quod esset bonum;
</vers>
    <vers num="22"> benedixitque eis Deus dicens:
« Crescite et multiplicamini et replete aquas maris,
avesque multiplicentur super terram ».
</vers>
    <vers num="23"> Et factum est vespere et mane, dies
quintus.
</vers>
    <vers num="24"> Dixit quoque Deus:
« Producat terra animam viventem in genere suo, iumenta
et reptilia et bestias terræ secundum species suas ».
Factumque est ita.
</vers>
    <vers num="25"> Et fecit Deus bestias terræ iuxta
species suas et iumenta secundum species suas et omne reptile
terræ in genere suo. Et vidit Deus quod esset bonum.
</vers>
    <vers num="26"> Et ait Deus: « Faciamus
hominem ad imaginem et similitudinem nostram; et præsint piscibus
maris et volatilibus cæli et bestiis universæque terræ omnique
reptili, quod movetur in terra ».
</vers>
    <vers num="27"> Et creavit Deus hominem ad imaginem
suam;
ad imaginem Dei creavit illum;
masculum et feminam creavit eos.
</vers>
    <vers num="28"> Benedixitque illis Deus et ait illis
Deus: « Crescite et multiplicamini et replete terram et
subicite eam et dominamini piscibus maris et volatilibus cæli et
universis animantibus, quæ moventur super terram ».
</vers>
    <vers num="29"> Dixitque Deus: « Ecce
dedi vobis omnem herbam afferentem semen super terram et universa
ligna, quæ habent in semetipsis fructum ligni portantem sementem,
ut sint vobis in escam
</vers>
    <vers num="30"> et cunctis animantibus terræ
omnique volucri cæli et universis, quæ moventur in terra et in
quibus est anima vivens, omnem herbam virentem ad
vescendum ». Et factum est ita.
</vers>
    <vers num="31"> Viditque Deus cuncta, quæ fecit, et
ecce erant valde bona. Et factum est vespere et mane, dies
sextus.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Igitur perfecti sunt cæli et
terra et omnis exercitus eorum.
</vers>
    <vers num="2"> Complevitque Deus die septimo opus
suum, quod fecerat, et requievit die septimo ab universo opere,
quod patrarat.
</vers>
    <vers num="3"> Et benedixit Deus diei septimo et
sanctificavit illum, quia in ipso requieverat ab omni opere suo,
quod creavit Deus, ut faceret.
</vers>
    <vers num="4"> Istæ sunt generationes cæli et
terræ, quando creata sunt.
In die quo fecit Dominus Deus terram et cælum —
</vers>
    <vers num="5"> omne virgultum agri, antequam
oriretur in terra, omnisque herba regionis, priusquam germinaret;
non enim pluerat Dominus Deus super terram, et homo non erat, qui
operaretur humum,
</vers>
    <vers num="6"> sed fons ascendebat e terra irrigans
universam superficiem terræ —
</vers>
    <vers num="7"> tunc formavit Dominus Deus hominem
pulverem de humo et inspiravit in nares eius spiraculum vitæ, et
factus est homo in animam viventem.
</vers>
    <vers num="8"> Et plantavit Dominus Deus paradisum
in Eden ad orientem, in quo posuit hominem, quem formaverat.
</vers>
    <vers num="9"> Produxitque Dominus Deus de humo omne
lignum pulchrum visu et ad vescendum suave, lignum etiam vitæ in
medio paradisi lignumque scientiæ boni et mali.
</vers>
    <vers num="10"> Et fluvius egrediebatur ex Eden ad
irrigandum paradisum, qui inde dividitur in quattuor capita.
</vers>
    <vers num="11"> Nomen uni Phison: ipse est, qui
circuit omnem terram Hevila, ubi est aurum;
</vers>
    <vers num="12"> et aurum terræ illius optimum est;
ibi invenitur bdellium et lapis onychinus.
</vers>
    <vers num="13"> Et nomen fluvio secundo Geon: ipse
est, qui circuit omnem terram Æthiopiæ.
</vers>
    <vers num="14"> Nomen vero fluminis tertii Tigris:
ipse vadit ad orientem Assyriæ. Fluvius autem quartus ipse est
Euphrates.
</vers>
    <vers num="15"> Tulit ergo Dominus Deus hominem et
posuit eum in paradiso Eden, ut operaretur et custodiret illum;
</vers>
    <vers num="16"> præcepitque Dominus Deus homini
dicens: « Ex omni ligno paradisi comede;
</vers>
    <vers num="17"> de ligno autem scientiæ boni et
mali ne comedas; in quocumque enim die comederis ex eo, morte
morieris ».
</vers>
    <vers num="18"> Dixit quoque Dominus Deus:
« Non est bonum esse hominem solum; faciam ei adiutorium
simile sui ».
</vers>
    <vers num="19"> Formatis igitur Dominus Deus de humo
cunctis animantibus agri et universis volatilibus cæli, adduxit ea
ad Adam, ut videret quid vocaret ea; omne enim, quod vocavit Adam
animæ viventis, ipsum est nomen eius.
</vers>
    <vers num="20"> Appellavitque Adam nominibus suis
cuncta pecora et universa volatilia cæli et omnes bestias agri;
Adæ vero non inveniebatur adiutor similis eius.
</vers>
    <vers num="21"> Immisit ergo Dominus Deus soporem in
Adam. Cumque obdormisset, tulit unam de costis eius et replevit
carnem pro ea;
</vers>
    <vers num="22"> et ædificavit Dominus Deus costam,
quam tulerat de Adam, in mulierem et adduxit eam ad Adam.
</vers>
    <vers num="23"> Dixitque Adam:
« Hæc nunc os ex ossibus meis
et caro de carne mea!
Hæc vocabitur Virago,
quoniam de viro sumpta est hæc ».
</vers>
    <vers num="24"> Quam ob rem relinquet vir patrem
suum et matrem et adhærebit uxori suæ; et erunt in carnem
unam.
</vers>
    <vers num="25"> Erant autem uterque nudi, Adam
scilicet et uxor eius, et non erubescebant.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et serpens erat callidior cunctis
animantibus agri, quæ fecerat Dominus Deus. Qui dixit ad mulierem:
« Verene præcepit vobis Deus, ut non comederetis de
omni ligno paradisi? ».
</vers>
    <vers num="2"> Cui respondit mulier: « De
fructu lignorum, quæ sunt in paradiso, vescimur;
</vers>
    <vers num="3"> de fructu vero ligni, quod est in
medio paradisi, præcepit nobis Deus, ne comederemus et ne
tangeremus illud, ne moriamur ».
</vers>
    <vers num="4"> Dixit autem serpens ad mulierem:
« Nequaquam morte moriemini!
</vers>
    <vers num="5"> Scit enim Deus quod in quocumque die
comederitis ex eo, aperientur oculi vestri, et eritis sicut Deus
scientes bonum et malum ».
</vers>
    <vers num="6"> Vidit igitur mulier quod bonum esset
lignum ad vescendum et pulchrum oculis et desiderabile esset lignum
ad intellegendum; et tulit de fructu illius et comedit deditque
etiam viro suo secum, qui comedit.
</vers>
    <vers num="7"> Et aperti sunt oculi amborum. Cumque
cognovissent esse se nudos, consuerunt folia ficus et fecerunt sibi
perizomata.
</vers>
    <vers num="8"> Et cum audissent vocem Domini Dei
deambulantis in paradiso ad auram post meridiem, abscondit se Adam
et uxor eius a facie Domini Dei in medio ligni paradisi.
</vers>
    <vers num="9"> Vocavitque Dominus Deus Adam et dixit
ei: « Ubi es? ».
</vers>
    <vers num="10"> Qui ait: « Vocem tuam
audivi in paradiso et timui eo quod nudus essem et abscondi
me ».
</vers>
    <vers num="11"> Cui dixit: « Quis enim
indicavit tibi quod nudus esses, nisi quod ex ligno, de quo tibi
præceperam, ne comederes, comedisti? ».
      </vers>
    <vers num="12"> Dixitque Adam:
      « Mulier, quam dedisti sociam mihi, ipsa dedit
      mihi de ligno, et comedi ». </vers>
    <vers num="13"> Et dixit Dominus Deus ad mulierem:
      « Quid hoc fecisti? ». Quæ respondit:
      « Serpens decepit me, et comedi ».
</vers>
    <vers num="14"> Et ait Dominus Deus ad
serpentem:
« Quia fecisti hoc, maledictus es
inter omnia pecora
et omnes bestias agri!
Super pectus tuum gradieris
et pulverem comedes cunctis
diebus vitæ tuæ.
</vers>
    <vers num="15"> Inimicitias ponam inter te et
mulierem
et semen tuum et semen illius;
ipsum conteret caput tuum,
et tu conteres calcaneum eius ».
</vers>
    <vers num="16"> Mulieri dixit:
« Multiplicabo ærumnas tuas
et conceptus tuos:
in dolore paries filios,
et ad virum tuum erit appetitus tuus,
ipse autem dominabitur tui ».
</vers>
    <vers num="17"> Adæ vero dixit: « Quia
audisti vocem uxoris tuæ et comedisti de ligno, ex quo præceperam
tibi, ne comederes,
maledicta humus propter te!
In laboribus comedes ex ea
cunctis diebus vitæ tuæ.
</vers>
    <vers num="18"> Spinas et tribulos germinabit
tibi,
et comedes herbas terræ;
</vers>
    <vers num="19"> in sudore vultus tui vesceris
pane,
donec revertaris ad humum,
de qua sumptus es,
quia pulvis es et in pulverem reverteris ».
</vers>
    <vers num="20"> Et vocavit Adam nomen uxoris suæ
Eva, eo quod mater esset cunctorum viventium.
</vers>
    <vers num="21"> Fecit quoque Dominus Deus Adæ et
uxori eius tunicas pelliceas et induit eos.
</vers>
    <vers num="22"> Et ait Dominus Deus:
« Ecce homo factus est quasi unus ex nobis, ut sciat
bonum et malum; nunc ergo, ne mittat manum suam et sumat etiam de
ligno vitæ et comedat et vivat in æternum! ».
</vers>
    <vers num="23"> Emisit eum Dominus Deus de paradiso
Eden, ut operaretur humum, de qua sumptus est.
</vers>
    <vers num="24"> Eiecitque hominem et collocavit ad
orientem paradisi Eden cherubim et flammeum gladium atque
versatilem ad custodiendam viam ligni vitæ.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Adam vero cognovit Evam uxorem
suam, quæ concepit et peperit Cain dicens: « Acquisivi
virum per Dominum ».
</vers>
    <vers num="2"> Rursusque peperit fratrem eius Abel.
Et fuit Abel pastor ovium et Cain agricola.
</vers>
    <vers num="3"> Factum est autem post aliquot dies ut
offerret Cain de fructibus agri munus Domino.
</vers>
    <vers num="4"> Abel quoque obtulit de primogenitis
gregis sui et de adipibus eorum. Et respexit Dominus ad Abel et ad
munus eius,
</vers>
    <vers num="5"> ad Cain vero et ad munus illius non
respexit. Iratusque est Cain vehementer, et concidit vultus
eius.
</vers>
    <vers num="6"> Dixitque Dominus ad eum:
« Quare iratus es, et cur concidit facies tua?
</vers>
    <vers num="7"> Nonne si bene egeris, vultum
attolles? Sin autem male, in foribus peccatum insidiabitur, et ad
te erit appetitus eius, tu autem dominaberis
illius ».
</vers>
    <vers num="8"> Dixitque Cain ad Abel fratrem suum:
« Egrediamur foras ». Cumque essent in agro,
consurrexit Cain adversus Abel fratrem suum et interfecit eum.
</vers>
    <vers num="9"> Et ait Dominus ad Cain:
« Ubi est Abel frater tuus? ». Qui respondit:
« Nescio. Num custos fratris mei sum
ego? ».
</vers>
    <vers num="10"> Dixitque ad eum: « Quid
fecisti? Vox sanguinis fratris tui clamat ad me de agro.
</vers>
    <vers num="11"> Nunc igitur maledictus eris procul
ab agro, qui aperuit os suum et suscepit sanguinem fratris tui de
manu tua!
</vers>
    <vers num="12"> Cum operatus fueris eum, amplius non
dabit tibi fructus suos; vagus et profugus eris super
terram ».
</vers>
    <vers num="13"> Dixitque Cain ad Dominum:
« Maior est pœna mea quam ut portem eam.
</vers>
    <vers num="14"> Ecce eicis me hodie a facie agri, et
a facie tua abscondar et ero vagus et profugus in terra; omnis
igitur, qui invenerit me, occidet me ».
</vers>
    <vers num="15"> Dixitque ei Dominus:
« Nequaquam ita fiet, sed omnis qui occiderit Cain,
septuplum punietur! ». Posuitque Dominus Cain signum, ut
non eum interficeret omnis qui invenisset eum.
</vers>
    <vers num="16"> Egressusque Cain a facie Domini
habitavit in terra Nod ad orientalem plagam Eden.
</vers>
    <vers num="17"> Cognovit autem Cain uxorem suam,
quæ concepit et peperit Henoch. Et ædificavit civitatem
vocavitque nomen eius ex nomine filii sui Henoch.
</vers>
    <vers num="18"> Porro Henoch genuit Irad, et Irad
genuit Maviael, et Maviael genuit Mathusael, et Mathusael genuit
Lamech.
</vers>
    <vers num="19"> Qui accepit uxores duas: nomen uni
Ada et nomen alteri Sella.
</vers>
    <vers num="20"> Genuitque Ada Iabel, qui fuit pater
habitantium in tentoriis atque pastorum.
</vers>
    <vers num="21"> Et nomen fratris eius Iubal; ipse
fuit pater omnium canentium cithara et organo.
</vers>
    <vers num="22"> Sella quoque genuit Tubalcain, qui
fuit malleator et faber in cuncta opera æris et ferri. Soror vero
Tubalcain Noema.
</vers>
    <vers num="23"> Dixitque Lamech uxoribus suis:
« Ada et Sella, audite vocem meam; uxores Lamech,
auscultate sermonem meum:
occidi virum pro vulnere meo
et adulescentulum pro livore meo;
</vers>
    <vers num="24"> septuplum ultio dabitur de Cain, de
Lamech vero septuagies septies ».
</vers>
    <vers num="25"> Cognovit quoque Adam uxorem suam, et
peperit filium vocavitque nomen eius Seth dicens:
« Posuit mihi Deus semen aliud pro Abel, quem occidit
Cain ».
</vers>
    <vers num="26"> Sed et Seth natus est filius, quem
vocavit Enos. Tunc cœperunt invocare nomen Domini.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Hic est liber generationis Adam.
In die qua creavit Deus hominem, ad similitudinem Dei fecit
illum.
</vers>
    <vers num="2"> Masculum et feminam creavit eos et
benedixit illis; et vocavit nomen eorum Adam in die, quo creati
sunt.
</vers>
    <vers num="3"> Vixit autem Adam centum triginta
annis et genuit ad similitudinem et imaginem suam vocavitque nomen
eius Seth.
</vers>
    <vers num="4"> Et facti sunt dies Adam, postquam
genuit Seth, octingenti anni, genuitque filios et filias.
</vers>
    <vers num="5"> Et factum est omne tempus, quod vixit
Adam, anni nongenti triginta, et mortuus est.
</vers>
    <vers num="6"> Vixit quoque Seth centum quinque
annos et genuit Enos.
</vers>
    <vers num="7"> Vixitque Seth, postquam genuit Enos,
octingentis septem annis genuitque filios et filias.
</vers>
    <vers num="8"> Et facti sunt omnes dies Seth
nongentorum duodecim annorum, et mortuus est.
</vers>
    <vers num="9"> Vixit vero Enos nonaginta annis et
genuit Cainan.
</vers>
    <vers num="10"> Et vixit Enos, postquam genuit
Cainan, octingentis quindecim annis et genuit filios et filias.
</vers>
    <vers num="11"> Factique sunt omnes dies Enos
nongentorum quinque annorum, et mortuus est.
</vers>
    <vers num="12"> Vixit quoque Cainan septuaginta
annis et genuit Malaleel.
</vers>
    <vers num="13"> Et vixit Cainan, postquam genuit
Malaleel, octingentos quadraginta annos genuitque filios et
filias.
</vers>
    <vers num="14"> Et facti sunt omnes dies Cainan
nongenti decem anni, et mortuus est.
</vers>
    <vers num="15"> Vixit autem Malaleel sexaginta
quinque annos et genuit Iared.
</vers>
    <vers num="16"> Et vixit Malaleel, postquam genuit
Iared, octingentis triginta annis et genuit filios et filias.
</vers>
    <vers num="17"> Et facti sunt omnes dies Malaleel
octingenti nonaginta quinque anni, et mortuus est.
</vers>
    <vers num="18"> Vixitque Iared centum sexaginta
duobus annis et genuit Henoch.
</vers>
    <vers num="19"> Et vixit Iared, postquam genuit
Henoch, octingentos annos et genuit filios et filias.
</vers>
    <vers num="20"> Et facti sunt omnes dies Iared
nongenti sexaginta duo anni, et mortuus est.
</vers>
    <vers num="21"> Porro Henoch vixit sexaginta quinque
annis et genuit Mathusalam.
</vers>
    <vers num="22"> Et ambulavit Henoch cum Deo,
postquam genuit Mathusalam, trecentis annis et genuit filios et
filias.
</vers>
    <vers num="23"> Et facti sunt omnes dies Henoch
trecenti sexaginta quinque anni,
</vers>
    <vers num="24"> ambulavitque cum Deo et non
apparuit, quia tulit eum Deus.
</vers>
    <vers num="25"> Vixit quoque Mathusala centum
octoginta septem annos et genuit Lamech.
</vers>
    <vers num="26"> Et vixit Mathusala, postquam genuit
Lamech, septingentos octoginta duos annos et genuit filios et
filias.
</vers>
    <vers num="27"> Et facti sunt omnes dies Mathusalæ
nongenti sexaginta novem anni, et mortuus est.
</vers>
    <vers num="28"> Vixit autem Lamech centum octoginta
duobus annis et genuit filium
</vers>
    <vers num="29"> vocavitque nomen eius Noe dicens:
« Iste consolabitur nos ab operibus nostris et labore
manuum nostrarum in agro, cui maledixit Dominus ».
</vers>
    <vers num="30"> Vixitque Lamech, postquam genuit
Noe, quingentos nonaginta quinque annos et genuit filios et
filias.
</vers>
    <vers num="31"> Et facti sunt omnes dies Lamech
septingenti septuaginta septem anni, et mortuus est.
</vers>
    <vers num="32"> Noe vero, cum quingentorum esset
annorum, genuit Sem, Cham et Iapheth.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Cumque cœpissent homines
multiplicari super terram et filias procreassent,
</vers>
    <vers num="2"> videntes filii Dei filias hominum
quod essent pulchræ, acceperunt sibi uxores ex omnibus, quas
elegerant.
</vers>
    <vers num="3"> Dixitque Deus: « Non
permanebit spiritus meus in homine in æternum, quia caro est;
eruntque dies illius centum viginti annorum ».
</vers>
    <vers num="4"> Gigantes erant super terram in diebus
illis et etiam postquam ingressi sunt filii Dei ad filias hominum,
illæque eis genuerunt: isti sunt potentes a sæculo viri
famosi.
</vers>
    <vers num="5"> Videns autem Dominus quod multa
malitia hominum esset in terra, et cuncta cogitatio cordis eorum
non intenta esset nisi ad malum omni tempore,
</vers>
    <vers num="6"> pænituit Dominum quod hominem
fecisset in terra. Et tactus dolore cordis intrinsecus:
</vers>
    <vers num="7"> « Delebo, inquit, hominem,
quem creavi, a facie terræ, ab homine usque ad pecus, usque ad
reptile et usque ad volucres cæli; pænitet enim me fecisse
eos ».
</vers>
    <vers num="8"> Noe vero invenit gratiam coram
Domino.
</vers>
    <vers num="9"> Hæ sunt generationes Noe: Noe vir
iustus atque perfectus fuit in generatione sua; cum Deo
ambulavit.
</vers>
    <vers num="10"> Et genuit tres filios: Sem, Cham et
Iapheth.
</vers>
    <vers num="11"> Corrupta est autem terra coram Deo
et repleta est iniquitate.
</vers>
    <vers num="12"> Cumque vidisset Deus terram esse
corruptam — omnis quippe caro corruperat viam suam super terram
—
</vers>
    <vers num="13"> dixit ad Noe: « Finis
universæ carnis venit coram me; repleta est enim terra iniquitate
a facie eorum, et ecce ego disperdam eos de terra.
</vers>
    <vers num="14"> Fac tibi arcam de lignis
cupressinis; mansiunculas in arca facies et bitumine linies eam
intrinsecus et extrinsecus.
</vers>
    <vers num="15"> Et sic facies eam: trecentorum
cubitorum erit longitudo arcæ, quinquaginta cubitorum latitudo et
triginta cubitorum altitudo illius.
</vers>
    <vers num="16"> Fenestram in arca facies et cubito
consummabis summitatem eius. Ostium autem arcæ pones ex latere;
tabulatum inferius, medium et superius facies in ea.
</vers>
    <vers num="17"> Ecce ego adducam diluvii aquas super
terram, ut interficiam omnem carnem, in qua spiritus vitæ est
subter cælum: universa, quæ in terra sunt, consumentur.
</vers>
    <vers num="18"> Ponamque fœdus meum tecum; et
ingredieris arcam tu et filii tui, uxor tua et uxores filiorum
tuorum tecum.
</vers>
    <vers num="19"> Et ex cunctis animantibus universæ
carnis bina induces in arcam, ut vivant tecum, masculini sexus et
feminini.
</vers>
    <vers num="20"> De volucribus iuxta genus suum et de
iumentis in genere suo et ex omni reptili terræ secundum genus
suum: bina de omnibus ingredientur ad te, ut possint vivere.
</vers>
    <vers num="21"> Tu autem tolle tecum ex omnibus
escis, quæ mandi possunt, et comportabis apud te; et erunt tam
tibi quam illis in cibum ».
</vers>
    <vers num="22"> Fecit ergo Noe omnia, quæ
præceperat illi Deus; sic fecit.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Dixitque Dominus ad Noe:
« Ingredere tu et omnis domus tua arcam; te enim vidi
iustum coram me in generatione hac.
</vers>
    <vers num="2"> Ex omnibus pecoribus mundis tolle
septena septena, masculum et feminam; de pecoribus vero non mundis
duo duo, masculum et feminam.
</vers>
    <vers num="3"> Sed et de volatilibus cæli septena
septena, masculum et feminam, ut salvetur semen super faciem
universæ terræ.
</vers>
    <vers num="4"> Adhuc enim et post dies septem ego
pluam super terram quadraginta diebus et quadraginta noctibus et
delebo omnem substantiam, quam feci, de superficie
terræ ».
</vers>
    <vers num="5"> Fecit ergo Noe omnia, quæ mandaverat
ei Dominus.
</vers>
    <vers num="6"> Eratque Noe sescentorum annorum,
quando diluvii aquæ inundaverunt super terram.
</vers>
    <vers num="7"> Et ingressus est Noe et filii eius,
uxor eius et uxores filiorum eius cum eo in arcam propter aquas
diluvii.
</vers>
    <vers num="8"> De pecoribus mundis et immundis et de
volucribus et ex omni, quod movetur super terram,
</vers>
    <vers num="9"> duo et duo ingressa sunt ad Noe in
arcam, masculus et femina, sicut præceperat Deus Noe.
</vers>
    <vers num="10"> Cumque transissent septem dies,
aquæ diluvii inundaverunt super terram.
</vers>
    <vers num="11"> Anno sescentesimo vitæ Noe, mense
secundo, septimo decimo die mensis rupti sunt omnes fontes abyssi
magnæ, et cataractæ cæli apertæ sunt;
</vers>
    <vers num="12"> et facta est pluvia super terram
quadraginta diebus et quadraginta noctibus.
</vers>
    <vers num="13"> In articulo diei illius ingressus
est Noe et Sem et Cham et Iapheth filii eius, uxor illius et tres
uxores filiorum eius cum eis in arcam.
</vers>
    <vers num="14"> Ipsi et omne animal secundum genus
suum, universaque iumenta in genere suo, et omne reptile, quod
movetur super terram in genere suo, cunctumque volatile secundum
genus suum, universæ aves omnesque volucres
</vers>
    <vers num="15"> ingressæ sunt ad Noe in arcam, bina
et bina ex omni carne, in qua erat spiritus vitæ.
</vers>
    <vers num="16"> Et quæ ingressa sunt, masculus et
femina ex omni carne introierunt, sicut præceperat ei Deus; et
inclusit eum Dominus de foris.
</vers>
    <vers num="17"> Factumque est diluvium quadraginta
diebus super terram, et multiplicatæ sunt aquæ et elevaverunt
arcam in sublime a terra.
</vers>
    <vers num="18"> Vehementer enim inundaverunt et
omnia repleverunt in superficie terræ; porro arca ferebatur super
aquas.
</vers>
    <vers num="19"> Et aquæ prævaluerunt nimis super
terram, opertique sunt omnes montes excelsi sub universo cælo.
</vers>
    <vers num="20"> Quindecim cubitis altior fuit aqua
super montes, quos operuerat.
</vers>
    <vers num="21"> Consumptaque est omnis caro, quæ
movebatur super terram, volucrum, pecorum, bestiarum omniumque
reptilium, quæ reptant super terram, et universi homines:
</vers>
    <vers num="22"> cuncta, in quibus spiraculum vitæ
in terra, mortua sunt.
</vers>
    <vers num="23"> Et delevit omnem substantiam, quæ
erat super terram, ab homine usque ad pecus, usque ad reptile et
usque ad volucres cæli; et deleta sunt de terra. Remansit autem
solus Noe et qui cum eo erant in arca.
</vers>
    <vers num="24"> Obtinueruntque aquæ terram centum
quinquaginta diebus.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Recordatus autem Deus Noe
cunctorumque animantium et omnium iumentorum, quæ erant cum eo in
arca, adduxit spiritum super terram, et imminutæ sunt aquæ.
</vers>
    <vers num="2"> Et clausi sunt fontes abyssi et
cataractæ cæli, et prohibitæ sunt pluviæ de cælo.
</vers>
    <vers num="3"> Reversæque sunt aquæ de terra
euntes et redeuntes et cœperunt minui post centum quinquaginta
dies.
</vers>
    <vers num="4"> Requievitque arca mense septimo,
decima septima die mensis super montes Ararat.
</vers>
    <vers num="5"> At vero aquæ ibant et decrescebant
usque ad decimum mensem; decimo enim mense, prima die mensis,
apparuerunt cacumina montium.
</vers>
    <vers num="6"> Cumque transissent quadraginta dies,
aperiens Noe fenestram arcæ, quam fecerat, dimisit corvum;
</vers>
    <vers num="7"> qui egrediebatur exiens et rediens,
donec siccarentur aquæ super terram.
</vers>
    <vers num="8"> Emisit quoque columbam a se, ut
videret si iam cessassent aquæ super faciem terræ.
</vers>
    <vers num="9"> Quæ, cum non invenisset, ubi
requiesceret pes eius, reversa est ad eum in arcam; aquæ enim
erant super universam terram. Extenditque manum et apprehensam
intulit in arcam.
</vers>
    <vers num="10"> Exspectatis autem ultra septem
diebus aliis, rursum dimisit columbam ex arca.
</vers>
    <vers num="11"> At illa venit ad eum ad vesperam
portans ramum olivæ virentibus foliis in ore suo. Intellexit ergo
Noe quod cessassent aquæ super terram.
</vers>
    <vers num="12"> Exspectavitque nihilominus septem
alios dies; et emisit columbam, quæ non est reversa ultra ad
eum.
</vers>
    <vers num="13"> Igitur sescentesimo primo anno,
primo mense, prima die mensis, siccatæ sunt aquæ super terram; et
aperiens Noe tectum arcæ, et ecce aspexit viditque quod exsiccata
erat superficies terræ.
</vers>
    <vers num="14"> Mense secundo, septima et vicesima
die mensis, arefacta est terra.
</vers>
    <vers num="15"> Locutus est autem Deus ad Noe
dicens:
</vers>
    <vers num="16"> « Egredere de arca tu et
uxor tua, filii tui et uxores filiorum tuorum tecum.
</vers>
    <vers num="17"> Cuncta animantia, quæ sunt apud te
ex omni carne, tam in volatilibus quam in pecoribus et in universis
reptilibus, quæ reptant super terram, educ tecum, ut pullulent
super terram et crescant et multiplicentur super
eam ».
</vers>
    <vers num="18"> Egressus est ergo Noe et filii eius,
uxor illius et uxores filiorum eius cum eo.
</vers>
    <vers num="19"> Sed et omnia animantia, iumenta,
volatilia et reptilia, quæ reptant super terram, secundum genus
suum egressa sunt de arca.
</vers>
    <vers num="20"> Ædificavit autem Noe altare Domino;
et tollens de cunctis pecoribus mundis et volucribus mundis obtulit
holocausta super altare.
</vers>
    <vers num="21"> Odoratusque est Dominus odorem
suavitatis et locutus est Dominus ad cor suum:
« Nequaquam ultra maledicam terræ propter homines, quia
cogitatio humani cordis in malum prona est ab adulescentia sua. Non
igitur ultra percutiam omnem animam viventem, sicut feci.
</vers>
    <vers num="22"> Cunctis diebus terræ, sementis et
messis, frigus et æstus, æstas et hiems, dies et nox non
requiescent ».</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Benedixitque Deus Noe et filiis
eius et dixit ad eos: « Crescite et multiplicamini et
implete terram.
</vers>
    <vers num="2"> Et terror vester ac tremor sit super
cuncta animalia terræ et super omnes volucres cæli cum universis,
quæ moventur super terram; omnes pisces maris manui vestræ
traditi sunt.
</vers>
    <vers num="3"> Omne, quod movetur et vivit, erit
vobis in cibum; quasi holera virentia tradidi vobis omnia,
</vers>
    <vers num="4"> excepto quod carnem cum anima, quæ
est in sanguine, non comedetis.
</vers>
    <vers num="5"> Sanguinem enim animarum vestrarum
requiram de manu cunctarum bestiarum; et de manu hominis, de manu
viri fratris eius requiram animam hominis.
</vers>
    <vers num="6"> Quicumque effuderit humanum
sanguinem,
per hominem fundetur sanguis illius;
ad imaginem quippe Dei
factus est homo.
</vers>
    <vers num="7"> Vos autem crescite et multiplicamini
et pullulate super terram et dominamini ei ».
</vers>
    <vers num="8"> Hæc quoque dixit Deus ad Noe et ad
filios eius cum eo:
</vers>
    <vers num="9"> « Ecce ego statuam pactum
meum vobiscum et cum semine vestro post vos
</vers>
    <vers num="10"> et ad omnem animam viventem, quæ
est vobiscum tam in volucribus quam in iumentis et in omnibus
bestiis terræ, quæ sunt vobiscum, cunctis, quæ egressa sunt de
arca, universis bestiis terræ.
</vers>
    <vers num="11"> Statuam pactum meum vobiscum; et
nequaquam ultra interficietur omnis caro aquis diluvii, neque erit
deinceps diluvium dissipans terram ».
</vers>
    <vers num="12"> Dixitque Deus: « Hoc
signum fœderis, quod do inter me et vos et ad omnem animam
viventem, quæ est vobiscum, in generationes sempiternas:
</vers>
    <vers num="13"> arcum meum ponam in nubibus, et erit
signum fœderis inter me et inter terram.
</vers>
    <vers num="14"> Cumque obduxero nubibus cælum,
apparebit arcus meus in nubibus,
</vers>
    <vers num="15"> et recordabor fœderis mei vobiscum
et cum omni anima vivente, quæ carnem vegetat; et non erunt ultra
aquæ diluvii ad delendum universam carnem.
</vers>
    <vers num="16"> Eritque arcus in nubibus, et videbo
illum et recordabor fœderis sempiterni, quod pactum est inter Deum
et omnem animam viventem universæ carnis, quæ est super
terram ».
</vers>
    <vers num="17"> Dixitque Deus ad Noe:
« Hoc erit signum fœderis, quod constitui inter me et
omnem carnem super terram ».
</vers>
    <vers num="18"> Erant ergo filii Noe, qui egressi
sunt de arca, Sem, Cham et Iapheth. Porro Cham ipse est pater
Chanaan.
</vers>
    <vers num="19"> Tres isti filii sunt Noe, et ab his
disseminatum est omne hominum genus super universam terram.
</vers>
    <vers num="20"> Cœpitque Noe agricola plantare
vineam;
</vers>
    <vers num="21"> bibensque vinum inebriatus est et
nudatus in tabernaculo suo.
</vers>
    <vers num="22"> Quod cum vidisset Cham pater
Chanaan, verenda scilicet patris sui esse nudata, nuntiavit duobus
fratribus suis foras.
</vers>
    <vers num="23"> At vero Sem et Iapheth pallium
imposuerunt umeris suis et incedentes retrorsum operuerunt
verecunda patris sui, faciesque eorum aversæ erant, et patris
virilia non viderunt.
</vers>
    <vers num="24"> Evigilans autem Noe ex vino, cum
didicisset, quæ fecerat ei filius suus minor,
</vers>
    <vers num="25"> ait:
« Maledictus Chanaan!
Servus servorum erit fratribus suis ».
</vers>
    <vers num="26"> Dixitque:
« Benedictus Dominus Deus Sem!
Sitque Chanaan servus eius.
</vers>
    <vers num="27"> Dilatet Deus Iapheth,
et habitet in tabernaculis Sem,
sitque Chanaan servus eius ».
</vers>
    <vers num="28"> Vixit autem Noe post diluvium
trecentis quinquaginta annis.
</vers>
    <vers num="29"> Et impleti sunt omnes dies eius
nongentorum quinquaginta annorum, et mortuus est.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Hæ sunt generationes filiorum
Noe, Sem, Cham et Iapheth; natique sunt eis filii post
diluvium.
</vers>
    <vers num="2"> Filii Iapheth: Gomer et Magog et
Madai et Iavan et Thubal et Mosoch et Thiras.
</vers>
    <vers num="3"> Porro filii Gomer: Aschenez et
Riphath et Thogorma.
</vers>
    <vers num="4"> Filii autem Iavan: Elisa et Tharsis,
Cetthim et Rodanim.
</vers>
    <vers num="5"> Ab his divisæ sunt insulæ gentium
in regionibus suis, unusquisque secundum linguam suam et familias
suas in nationibus suis.
</vers>
    <vers num="6"> Filii autem Cham: Chus et Mesraim et
Phut et Chanaan.
</vers>
    <vers num="7"> Filii Chus: Saba et Hevila et Sabatha
et Regma et Sabathacha. Filii Regma: Saba et Dedan.
</vers>
    <vers num="8"> Porro Chus genuit Nemrod: ipse cœpit
esse potens in terra
</vers>
    <vers num="9"> et erat robustus venator coram
Domino. Ob hoc exivit proverbium: « Quasi Nemrod
robustus venator coram Domino ».
</vers>
    <vers num="10"> Fuit autem principium regni eius
Babylon et Arach et Achad et Chalanne in terra Sennaar.
</vers>
    <vers num="11"> De terra illa egressus est in
Assyriam et ædificavit Nineven et Rohobothir et Chale,
</vers>
    <vers num="12"> Resen quoque inter Nineven et Chale;
hæc est civitas magna.
</vers>
    <vers num="13"> At vero Mesraim genuit Ludim et
Anamim et Laabim, Nephthuim
</vers>
    <vers num="14"> et Phetrusim et Chasluim et
Caphtorim, de quibus egressi sunt Philisthim.
</vers>
    <vers num="15"> Chanaan autem genuit Sidonem
primogenitum suum, Hetthæum
</vers>
    <vers num="16"> et Iebusæum et Amorræum,
Gergesæum,
</vers>
    <vers num="17"> Hevæum et Aracæum, Sinæum
</vers>
    <vers num="18"> et Aradium, Samaræum et Emathæum;
et post hæc disseminati sunt populi Chananæorum.
</vers>
    <vers num="19"> Factique sunt termini Chanaan
venientibus a Sidone Geraram usque Gazam, donec ingrediaris Sodomam
et Gomorram et Adamam et Seboim usque Lesa.
</vers>
    <vers num="20"> Hi sunt filii Cham in cognationibus
et linguis terrisque et gentibus suis.
</vers>
    <vers num="21"> De Sem quoque nati sunt, patre
omnium filiorum Heber, fratre Iapheth maiore.
</vers>
    <vers num="22"> Filii Sem: Elam et Assur et Arphaxad
et Lud et Aram.
</vers>
    <vers num="23"> Filii Aram: Us et Hul et Gether et
Mes.
</vers>
    <vers num="24"> At vero Arphaxad genuit Sala, de quo
ortus est Heber.
</vers>
    <vers num="25"> Natique sunt Heber filii duo: nomen
uni Phaleg, eo quod in diebus eius divisa sit terra, et nomen
fratris eius Iectan.
</vers>
    <vers num="26"> Qui Iectan genuit Elmodad et Saleph
et Asarmoth, Iare
</vers>
    <vers num="27"> et Adoram et Uzal et Decla
</vers>
    <vers num="28"> et Ebal et Abimael, Saba
</vers>
    <vers num="29"> et Ophir et Hevila et Iobab. Omnes
isti filii Iectan;
</vers>
    <vers num="30"> et facta est habitatio eorum de
Messa pergentibus usque Sephar montem orientalem.
</vers>
    <vers num="31"> Isti filii Sem secundum cognationes
et linguas et regiones in gentibus suis.
</vers>
    <vers num="32"> Hæ familiæ filiorum Noe iuxta
generationes et nationes suas. Ab his divisæ sunt gentes in terra
post diluvium.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Erat autem universa terra labii
unius et sermonum eorundem.
</vers>
    <vers num="2"> Cumque proficiscerentur de oriente,
invenerunt campum in terra Sennaar et habitaverunt in eo.
</vers>
    <vers num="3"> Dixitque alter ad proximum suum:
« Venite, faciamus lateres et coquamus eos
igni ». Habueruntque lateres pro saxis et bitumen pro
cæmento.
</vers>
    <vers num="4"> Et dixerunt: « Venite,
faciamus nobis civitatem et turrim, cuius culmen pertingat ad
cælum, et faciamus nobis nomen, ne dividamur super faciem
universæ terræ ».
</vers>
    <vers num="5"> Descendit autem Dominus, ut videret
civitatem et turrim, quam ædificaverunt filii hominum,
</vers>
    <vers num="6"> et dixit Dominus: « Ecce
unus est populus et unum labium omnibus; et hoc est initium
operationis eorum, nec eis erit deinceps difficile, quidquid
cogitaverint facere.
</vers>
    <vers num="7"> Venite igitur, descendamus et
confundamus ibi linguam eorum, ut non intellegat unusquisque vocem
proximi sui ».
</vers>
    <vers num="8"> Atque ita divisit eos Dominus ex illo
loco super faciem universæ terræ, et cessaverunt ædificare
civitatem.
</vers>
    <vers num="9"> Et idcirco vocatum est nomen eius
Babel, quia ibi confusum est labium universæ terræ, et inde
dispersit eos Dominus super faciem universæ terræ.
</vers>
    <vers num="10"> Hæ sunt generationes Sem. Sem
centum erat annorum, quando genuit Arphaxad biennio post
diluvium;
</vers>
    <vers num="11"> vixitque Sem, postquam genuit
Arphaxad, quingentos annos et genuit filios et filias.
</vers>
    <vers num="12"> Porro Arphaxad vixit triginta
quinque annos et genuit Sala.
</vers>
    <vers num="13"> Vixitque Arphaxad, postquam genuit
Sala, quadringentis tribus annis et genuit filios et filias.
</vers>
    <vers num="14"> Sala quoque vixit triginta annis et
genuit Heber.
</vers>
    <vers num="15"> Vixitque Sala, postquam genuit
Heber, quadringentis tribus annis et genuit filios et filias.
</vers>
    <vers num="16"> Vixit autem Heber triginta quattuor
annis et genuit Phaleg.
</vers>
    <vers num="17"> Et vixit Heber, postquam genuit
Phaleg, quadringentis triginta annis et genuit filios et
filias.
</vers>
    <vers num="18"> Vixit quoque Phaleg triginta annis
et genuit Reu.
</vers>
    <vers num="19"> Vixitque Phaleg, postquam genuit
Reu, ducentis novem annis et genuit filios et filias.
</vers>
    <vers num="20"> Vixit autem Reu triginta duobus
annis et genuit Seruch.
</vers>
    <vers num="21"> Vixitque Reu, postquam genuit
Seruch, ducentis septem annis et genuit filios et filias.
</vers>
    <vers num="22"> Vixit vero Seruch triginta annis et
genuit Nachor.
</vers>
    <vers num="23"> Vixitque Seruch, postquam genuit
Nachor, ducentos annos et genuit filios et filias.
</vers>
    <vers num="24"> Vixit autem Nachor viginti novem
annis et genuit Thare.
</vers>
    <vers num="25"> Vixitque Nachor, postquam genuit
Thare, centum decem et novem annos et genuit filios et filias.
</vers>
    <vers num="26"> Vixitque Thare septuaginta annis et
genuit Abram, Nachor et Aran.
</vers>
    <vers num="27"> Hæ sunt autem generationes Thare.
Thare genuit Abram, Nachor et Aran. Porro Aran genuit Lot;
</vers>
    <vers num="28"> mortuusque est Aran ante Thare
patrem suum in terra nativitatis suæ in Ur Chaldæorum.
</vers>
    <vers num="29"> Duxerunt autem Abram et Nachor
uxores: nomen uxoris Abram Sarai, et nomen uxoris Nachor Melcha,
filia Aran patris Melchæ et patris Ieschæ.
</vers>
    <vers num="30"> Erat autem Sarai sterilis nec
habebat liberos.
</vers>
    <vers num="31"> Tulitque Thare Abram filium suum et
Lot filium Aran filium filii sui et Sarai nurum suam, uxorem Abram
filii sui, et eduxit eos de Ur Chaldæorum, ut irent in terram
Chanaan. Veneruntque usque Charran et habitaverunt ibi.
</vers>
    <vers num="32"> Et facti sunt dies Thare ducentorum
quinque annorum, et mortuus est in Charran.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Dixit autem Dominus ad Abram:
« Egredere de terra tua et de cognatione tua
et de domo patris tui
in terram, quam monstrabo tibi.
</vers>
    <vers num="2"> Faciamque te in gentem magnam
et benedicam tibi
et magnificabo nomen tuum,
erisque in benedictionem.
</vers>
    <vers num="3"> Benedicam benedicentibus tibi
et maledicentibus tibi maledicam,
atque in te benedicentur
universæ cognationes terræ! ».
</vers>
    <vers num="4"> Egressus est itaque Abram, sicut
præceperat ei Dominus, et ivit cum eo Lot. Septuaginta quinque
annorum erat Abram, cum egrederetur de Charran.
</vers>
    <vers num="5"> Tulitque Sarai uxorem suam et Lot
filium fratris sui universamque substantiam, quam acquisiverant, et
animas, quas fecerant in Charran, et egressi sunt, ut irent in
terram Chanaan; et venerunt in terram Chanaan.
</vers>
    <vers num="6"> Pertransivit Abram terram usque ad
locum Sichem, usque ad Quercum Moreh. Chananæus autem tunc erat in
terra.
</vers>
    <vers num="7"> Apparuit autem Dominus Abram et dixit
ei: « Semini tuo dabo terram hanc ». Qui
ædificavit ibi altare Domino, qui apparuerat ei.
</vers>
    <vers num="8"> Et inde transgrediens ad montem, qui
erat contra orientem Bethel, tetendit ibi tabernaculum suum ab
occidente habens Bethel et ab oriente Hai; ædificavit quoque ibi
altare Domino et invocavit nomen Domini.
</vers>
    <vers num="9"> Perrexitque Abram de mansione in
mansionem usque ad Nageb.
</vers>
    <vers num="10"> Facta est autem fames in terra;
descenditque Abram in Ægyptum, ut peregrinaretur ibi; prævaluerat
enim fames in terra.
</vers>
    <vers num="11"> Cumque prope esset, ut ingrederetur
Ægyptum, dixit Sarai uxori suæ: « Novi quod pulchra
sis mulier
</vers>
    <vers num="12"> et quod, cum viderint te Ægyptii,
dicturi sunt: "Uxor ipsius est"; et interficient me et te
reservabunt.
</vers>
    <vers num="13"> Dic ergo, obsecro te, quod soror mea
sis, ut bene sit mihi propter te, et vivat anima mea ob gratiam
tui ».
</vers>
    <vers num="14"> Cum itaque ingressus esset Abram
Ægyptum, viderunt Ægyptii mulierem quod esset pulchra nimis,
</vers>
    <vers num="15"> et viderunt eam principes pharaonis
et laudaverunt eam apud illum; et sublata est mulier in domum
pharaonis.
</vers>
    <vers num="16"> Abram vero bene usus est propter
illam; fueruntque ei oves et boves et asini et servi et famulæ et
asinæ et cameli.
</vers>
    <vers num="17"> Flagellavit autem Dominus pharaonem
plagis maximis et domum eius propter Sarai uxorem Abram.
</vers>
    <vers num="18"> Vocavitque pharao Abram et dixit ei:
« Quidnam est hoc quod fecisti mihi? Quare non indicasti
mihi quod uxor tua esset?
</vers>
    <vers num="19"> Quam ob causam dixisti esse sororem
tuam, ut tollerem eam mihi in uxorem? Nunc igitur, ecce coniux tua:
accipe eam et vade! ».
</vers>
    <vers num="20"> Præcepitque pharao super Abram
viris; et deduxerunt eum et uxorem illius et omnia, quæ
habebat.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Ascendit ergo Abram de Ægypto
ipse et uxor eius et omnia, quæ habebat, et Lot cum eo ad
Nageb.
</vers>
    <vers num="2"> Abram autem erat dives valde in
pecoribus, argento et auro.
</vers>
    <vers num="3"> Et profectus est de mansione in
mansionem a Nageb in Bethel usque ad locum, ubi prius fixerat
tabernaculum inter Bethel et Hai,
</vers>
    <vers num="4"> in loco altaris, quod fecerat prius,
et invocavit ibi nomen Domini.
</vers>
    <vers num="5"> Sed et Lot, qui ibat cum Abram,
fuerunt greges ovium et armenta et tabernacula;
</vers>
    <vers num="6"> nec poterat eos capere terra, ut
habitarent simul: erat quippe substantia eorum multa, et nequibant
habitare communiter.
</vers>
    <vers num="7"> Unde et facta est rixa inter pastores
gregum Abram et pastores gregum Lot. Eo autem tempore Chananæus et
Pherezæus habitabant in illa terra.
</vers>
    <vers num="8"> Dixit ergo Abram ad Lot:
« Ne, quæso, sit iurgium inter me et te et inter
pastores meos et pastores tuos: fratres enim sumus.
</vers>
    <vers num="9"> Nonne universa terra coram te est?
Recede a me, obsecro: si ad sinistram ieris, ego dexteram tenebo;
si tu dexteram elegeris, ego ad sinistram pergam ».
</vers>
    <vers num="10"> Elevatis itaque Lot oculis, vidit
omnem circa regionem Iordanis, quæ universa irrigabatur, antequam
subverteret Dominus Sodomam et Gomorram, sicut paradisus Domini et
sicut Ægyptus usque in Segor.
</vers>
    <vers num="11"> Elegitque sibi Lot omnem regionem
circa Iordanem et recessit ad orientem; divisique sunt alterutrum a
fratre suo.
</vers>
    <vers num="12"> Abram habitavit in terra Chanaan;
Lot vero moratus est in oppidis, quæ erant circa Iordanem, et
tabernacula movit usque ad Sodomam.
</vers>
    <vers num="13"> Homines autem Sodomitæ pessimi
erant et peccatores coram Domino nimis.
</vers>
    <vers num="14"> Dixitque Dominus ad Abram, postquam
divisus est Lot ab eo: « Leva oculos tuos et vide a
loco, in quo nunc es, ad aquilonem et ad meridiem, ad orientem et
ad occidentem:
</vers>
    <vers num="15"> omnem terram, quam conspicis, tibi
dabo et semini tuo usque in sempiternum;
</vers>
    <vers num="16"> faciamque semen tuum sicut pulverem
terræ: si quis potest hominum numerare pulverem terræ, semen
quoque tuum numerare poterit.
</vers>
    <vers num="17"> Surge et perambula terram in
longitudine et in latitudine sua, quia tibi daturus sum
eam ».
</vers>
    <vers num="18"> Movens igitur tabernaculum suum,
Abram venit et habitavit iuxta Quercus Mambre, quæ sunt in Hebron,
ædificavitque ibi altare Domino.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Factum est autem in illo tempore,
ut Amraphel rex Sennaar et Arioch rex Ellasar et Chodorlahomor rex
Elam et Thadal rex gentium
</vers>
    <vers num="2"> inirent bellum contra Bara regem
Sodomæ et contra Bersa regem Gomorræ et contra Sennaab regem
Adamæ et contra Semeber regem Seboim contraque regem Belæ; ipsa
est Segor.
</vers>
    <vers num="3"> Omnes hi convenerunt in vallem
Siddim, quæ nunc est mare Salis.
</vers>
    <vers num="4"> Duodecim annis servierant
Chodorlahomor et tertio decimo anno recesserunt ab eo.
</vers>
    <vers num="5"> Igitur anno quarto decimo venit
Chodorlahomor et reges, qui erant cum eo, percusseruntque Raphaim
in Astharothcarnaim et Zuzim in Ham et Emim in Savecariathaim
</vers>
    <vers num="6"> et Chorræos in montibus Seir usque
ad Elpharan, quæ est in deserto.
</vers>
    <vers num="7"> Reversique sunt et venerunt ad fontem
Mesphat; ipsa est Cades. Et percusserunt omnem regionem
Amalecitarum et etiam Amorræum, qui habitabat in Asasonthamar.
</vers>
    <vers num="8"> Et egressi sunt rex Sodomæ et rex
Gomorræ rexque Adamæ et rex Seboim necnon et rex Belæ, quæ est
Segor; et direxerunt contra eos aciem in valle Siddim,
</vers>
    <vers num="9"> scilicet adversus Chodorlahomor regem
Elam et Thadal regem gentium et Amraphel regem Sennaar et Arioch
regem Ellasar: quattuor reges adversus quinque.
</vers>
    <vers num="10"> Vallis autem Siddim habebat puteos
multos bituminis. Itaque rex Sodomæ et Gomorræ terga verterunt
cecideruntque illuc; et, qui remanserant, fugerunt ad montem.
</vers>
    <vers num="11"> Tulerunt autem omnem substantiam
Sodomæ et Gomorræ et universa, quæ ad cibum pertinent, et
abierunt;
</vers>
    <vers num="12"> ceperunt et Lot et substantiam eius,
filium fratris Abram, qui habitabat in Sodoma.
</vers>
    <vers num="13"> Et ecce unus, qui evaserat,
nuntiavit Abram Hebræo, qui habitabat iuxta Quercus Mambre
Amorræi fratris Eschol et fratris Aner; hi enim pepigerant fœdus
cum Abram.
</vers>
    <vers num="14"> Quod cum audisset Abram, captum
videlicet Lot fratrem suum, numeravit expeditos vernaculos suos
trecentos decem et octo et persecutus est usque Dan;
</vers>
    <vers num="15"> et, divisis sociis, irruit super eos
nocte percussitque eos et persecutus est eos usque Hoba, quæ est
ad lævam Damasci;
</vers>
    <vers num="16"> reduxitque omnem substantiam, necnon
et Lot fratrem suum cum substantia illius, mulieres quoque et
populum.
</vers>
    <vers num="17"> Egressus est autem rex Sodomæ in
occursum eius, postquam reversus est a cæde Chodorlahomor et
regum, qui cum eo erant, in vallem Save, quæ est vallis Regis.
</vers>
    <vers num="18"> At vero Melchisedech rex Salem
proferens panem et vinum — erat enim sacerdos Dei altissimi
— </vers>
    <vers num="19"> benedixit ei et ait:
« Benedictus Abram a Deo excelso, qui creavit cælum et
terram
</vers>
    <vers num="20"> et benedictus Deus excelsus,
qui tradidit hostes tuos in manus tuas ».
Et dedit ei decimas ex omnibus.
</vers>
    <vers num="21"> Dixit autem rex Sodomæ ad Abram:
« Da mihi animas; substantiam tolle
tibi ».
</vers>
    <vers num="22"> Qui respondit ei: « Levo
manum meam ad Dominum, Deum excelsum, creatorem cæli et
terræ,
</vers>
    <vers num="23"> a filo subteminis usque ad corrigiam
caligæ non accipiam ex omnibus, quæ tua sunt, ne dicas: "Ego
ditavi Abram";
</vers>
    <vers num="24"> exceptis his, quæ comederunt
iuvenes, et partibus virorum, qui venerunt mecum, Aner, Eschol et
Mambre: isti accipient partes suas ».</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> His itaque transactis, factus est
sermo Domini ad Abram per visionem dicens: « Noli timere,
Abram! Ego protector tuus sum, et merces tua magna erit
nimis ».
</vers>
    <vers num="2"> Dixitque Abram: « Domine
Deus, quid dabis mihi? Ego vadam absque liberis, et heres domus
meæ erit Damascenus Eliezer ».
</vers>
    <vers num="3"> Addiditque Abram: « En
mihi non dedisti semen, et ecce vernaculus meus heres meus
erit ».
</vers>
    <vers num="4"> Sed ecce sermo Domini factus est ad
eum: « Non erit hic heres tuus, sed qui egredietur de
visceribus tuis, ipsum habebis heredem ».
</vers>
    <vers num="5"> Eduxitque eum foras et ait illi:
« Suspice cælum et numera stellas, si
potes ». Et dixit ei: « Sic erit semen
tuum ».
</vers>
    <vers num="6"> Credidit Domino, et reputatum est ei
ad iustitiam.
</vers>
    <vers num="7"> Dixitque ad eum: « Ego
Dominus, qui eduxi te de Ur Chaldæorum, ut darem tibi terram
istam, et possideres eam ».
</vers>
    <vers num="8"> Et ille ait: « Domine
Deus, unde scire possum quod possessurus sim eam? ».
</vers>
    <vers num="9"> Respondens Dominus:
« Sume, inquit, mihi vitulam triennem et capram trimam
et arietem annorum trium, turturem quoque et
columbam ».
</vers>
    <vers num="10"> Qui tollens universa hæc divisit ea
per medium et utrasque partes contra se altrinsecus posuit; aves
autem non divisit.
</vers>
    <vers num="11"> Descenderuntque volucres super
cadavera, et abigebat eas Abram.
</vers>
    <vers num="12"> Cumque sol occumberet, sopor irruit
super Abram, et ecce horror magnus et tenebrosus invasit eum.
</vers>
    <vers num="13"> Dictumque est ad eum:
« Scito prænoscens quod peregrinum futurum sit semen
tuum in terra non sua, et subicient eos servituti et affligent
quadringentis annis.
</vers>
    <vers num="14"> Verumtamen et gentem, cui servituri
sunt, ego iudicabo, et post hæc egredientur cum magna
substantia.
</vers>
    <vers num="15"> Tu autem ibis ad patres tuos in
pace, sepultus in senectute bona.
</vers>
    <vers num="16"> Generatione autem quarta revertentur
huc; necdum enim completæ sunt iniquitates Amorræorum usque ad
præsens tempus ».
</vers>
    <vers num="17"> Cum ergo occubuisset sol, facta est
caligo tenebrosa, et apparuit clibanus fumans et lampas ignis
transiens inter divisiones illas.
</vers>
    <vers num="18"> In illo die pepigit Dominus cum
Abram fœdus dicens: « Semini tuo dabo terram hanc a
fluvio Ægypti usque ad magnum fluvium Euphraten,
</vers>
    <vers num="19"> Cinæos et Cenezæos, Cedmonæos
</vers>
    <vers num="20"> et Hetthæos et Pherezæos, Raphaim
quoque
</vers>
    <vers num="21"> et Amorræos et Chananæos et
Gergesæos et Iebusæos ».</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1">Sarai autem uxor Abram non genuerat ei liberos; 
      sed habens ancillam Ægyptiam nomine Agar,</vers>
    <vers num="2">dixit marito suo: 
      “Ecce conclusit me Dominus, ne parerem; 
      ingredere ad ancillam meam, si forte saltem ex illa suscipiam filios”. 
      Cumque ille acquiesceret deprecanti,</vers>
    <vers num="3">tulit Agar Ægyptiam ancillam suam 
      post annos decem quam habitare cœperant in terra Chanaan, 
      et dedit eam viro suo uxorem.</vers>
    <vers num="4">Qui ingressus est ad eam. 
      At illa concepisse se videns despexit dominam suam.</vers>
    <vers num="5">Dixitque Sarai ad Abram: 
      “Inique agis contra me; 
      ego dedi ancillam meam in sinum tuum, 
      quæ videns quod conceperit, 
      despectui me habet. 
      Iudicet Dominus inter me et te”.</vers>
    <vers num="6">Cui respondens Abram: 
      “Ecce, ait, ancilla tua in manu tua est; utere ea, ut libet”. 
      Affligente igitur eam Sarai, aufugit ab ea.</vers>
    <vers num="7">Cumque invenisset illam angelus Domini 
      iuxta fontem aquæ in deserto, ad fontem in via Sur,</vers>
    <vers num="8">dixit: “ Agar, ancilla Sarai, unde venis et quo vadis? ”. 
      Quæ respondit: “ A facie Sarai dominæ meæ ego fugio ”.</vers>
    <vers num="9">Dixitque ei angelus Domini: 
      “ Revertere ad dominam tuam et humiliare sub manibus ipsius ”.</vers>
    <vers num="10">Et dixit ei angelus Domini: 
      “ Multiplicans multiplicabo semen tuum, 
      et non numerabitur præ multitudine ”.</vers>
    <vers num="11">Et dixit ei angelus Domini: 
      “ Ecce, concepisti et paries filium vocabisque nomen eius Ismael, 
      eo quod audierit Dominus afflictionem tuam.</vers>
    <vers num="12">Hic erit homo onagro similis; 
      manus eius contra omnes, et manus omnium contra eum; 
      et e regione universorum fratrum suorum figet tabernacula ”.</vers>
    <vers num="13">Vocavit autem nomen Domini, qui loquebatur ad eam: 
      “ Tu Deus, qui vidisti me ”. 
      Dixit enim: “ Profecto hic vidi posteriora videntis me ”.</vers>
    <vers num="14">Propterea appellatur puteus ille Lahairoi 
      (id est Viventis et Videntis me); 
      ipse est inter Cades et Barad.</vers>
    <vers num="15">Peperitque Agar Abrae filium; 
      qui vocavit nomen filii sui, quem pepererat Agar, Ismael.</vers>
    <vers num="16">Octoginta et sex annorum erat Abram, 
      quando peperit ei Agar Ismaelem.</vers>

  </cap>
  <subtitulum>Capitulum 17</subtitulum>
  <cap num="17">
    <vers num="1"> Postquam Abram nonaginta et novem
annorum factus est, apparuit ei Dominus dixitque ad eum:
« Ego Deus omnipotens, ambula coram me et esto
perfectus.
</vers>
    <vers num="2"> Ponamque fœdus meum inter me et te
et multiplicabo te vehementer nimis ».
</vers>
    <vers num="3"> Cecidit Abram pronus in faciem.
</vers>
    <vers num="4"> Dixitque ei Deus: « Ecce
pactum meum tecum. Erisque pater multarum gentium,
</vers>
    <vers num="5"> nec ultra vocabitur nomen tuum Abram,
sed Abraham erit nomen tuum, quia patrem multarum gentium constitui
te.
</vers>
    <vers num="6"> Faciamque te crescere vehementissime
et ponam te in gentes; regesque ex te egredientur.
</vers>
    <vers num="7"> Et statuam pactum meum inter me et te
et inter semen tuum post te in generationibus suis fœdere
sempiterno, ut sim Deus tuus et seminis tui post te.
</vers>
    <vers num="8"> Daboque tibi et semini tuo post te
terram peregrinationis tuæ, omnem terram Chanaan in possessionem
æternam; eroque Deus eorum ».
</vers>
    <vers num="9"> Dixit iterum Deus ad Abraham:
« Tu autem pactum meum custodies, et semen tuum post te
in generationibus suis.
</vers>
    <vers num="10"> Hoc est pactum meum, quod
observabitis, inter me et vos et semen tuum post te. Circumcidetur
ex vobis omne masculinum,
</vers>
    <vers num="11"> et circumcidetis carnem præputii
vestri, ut sit in signum fœderis inter me et vos.
</vers>
    <vers num="12"> Infans octo dierum circumcidetur in
vobis: omne masculinum in generationibus vestris, tam vernaculus
quam empticius ex omnibus alienigenis, quicumque non fuerit de
stirpe vestra.
</vers>
    <vers num="13"> Circumcidetur vernaculus et
empticius, eritque pactum meum in carne vestra in fœdus æternum.
</vers>
    <vers num="14"> Masculus, cuius præputii caro
circumcisa non fuerit, delebitur anima illa de populo suo; pactum
meum irritum fecit ».
</vers>
    <vers num="15"> Dixit quoque Deus ad Abraham:
« Sarai uxorem tuam non vocabis nomen eius Sarai, sed
Sara erit nomen eius.
</vers>
    <vers num="16"> Et benedicam ei; et ex illa quoque
dabo tibi filium. Benedicturus sum eam, eritque in nationes; reges
populorum orientur ex ea ».
</vers>
    <vers num="17"> Cecidit Abraham in faciem suam et
risit dicens in corde suo: « Putasne centenario nascetur
filius? Et Sara nonagenaria pariet? ».
</vers>
    <vers num="18"> Dixitque ad Deum:
« Utinam Ismael vivat coram te ».
</vers>
    <vers num="19"> Et ait Deus: « Sara uxor
tua pariet tibi filium, vocabisque nomen eius Isaac; et constituam
pactum meum illi in fœdus sempiternum et semini eius post eum.
</vers>
    <vers num="20"> Super Ismael quoque exaudivi te:
ecce benedicam ei et crescere faciam et multiplicabo eum
vehementissime; duodecim duces generabit, et faciam illum in gentem
magnam.
</vers>
    <vers num="21"> Pactum vero meum statuam ad Isaac,
quem pariet tibi Sara tempore isto in anno altero ».
</vers>
    <vers num="22"> Cumque cessasset loqui cum eo,
ascendit Deus ab Abraham.
</vers>
    <vers num="23"> Tulit ergo Abraham Ismael filium
suum et omnes vernaculos domus suæ universosque, quos emerat:
cunctos mares ex omnibus viris domus suæ; et circumcidit carnem
præputii eorum statim in ipsa die, sicut præceperat ei Deus.
</vers>
    <vers num="24"> Abraham nonaginta novem erat
annorum, quando circumcisus est in carne præputii sui;
</vers>
    <vers num="25"> et Ismael filius eius tredecim annos
impleverat tempore circumcisionis suæ.
</vers>
    <vers num="26"> Eadem die circumcisus est Abraham et
Ismael filius eius;
</vers>
    <vers num="27"> et omnes viri domus illius, tam
vernaculi quam empticii ex alienigenis, circumcisi sunt cum eo.</vers>
  </cap>
  <subtitulum>Capitulum 18></subtitulum>
  <cap num="18">
    <vers num="1">Apparuit autem ei Dominus iuxta Quercus Mambre 
      se denti in ostio tabernaculi sui in ipso fervore diei.</vers>
    <vers num="2">Cumque elevasset oculos, 
      apparuerunt ei tres viri stantes prope eum. 
      Quos cum vidisset, cucurrit in occursum eorum de ostio tabernaculi 
      et adoravit in terram</vers>
    <vers num="3">et dixit: 
      “Domine mi, si inveni gratiam in oculis tuis, 
      ne transeas servum tuum;</vers>
    <vers num="4">afferatur pauxillum aquæ, et lavate pedes vestros 
      et requiescite sub arbore.</vers>
    <vers num="5">Ponamque buccellam panis, et confortate cor vestrum, 
      postea transibitis; 
      idcirco enim declinastis ad servum vestrum”. 
      Qui dixerunt: “Fac ut locutus es”.</vers>
    <vers num="6">Festinavit Abraham in tabernaculum ad Saram dixitque: 
      “Accelera, tria sata similæ commisce et fac subcinericios panes”.</vers>
    <vers num="7">Ipse vero ad armentum cucurrit 
      et tulit inde vitulum tenerrimum et optimum deditque puero; 
      qui festinavit et coxit illum.</vers>
    <vers num="8">Tulit quoque butyrum et lac et vitulum, quem coxerat, 
      et posuit coram eis. 
      Ipse vero stabat iuxta eos sub arbore; et comederunt.</vers>
    <vers num="9">Dixeruntque ad eum: “Ubi est Sara uxor tua?”. 
      Ille respondit: “Ecce in tabernaculo est”.</vers>
    <vers num="10">Cui dixit: 
      “Revertens veniam ad te tempore isto, et habebit filium Sara uxor tua”. 
      Quo audito, Sara risit ad ostium tabernaculi, quod erat post eum.</vers>
    <vers num="11">Erant autem ambo senes provectæque ætatis, 
      et desierant Saræ fieri muliebria.</vers>
    <vers num="12">Quæ risit occulte dicens: 
      “Postquam consenui, et dominus meus vetulus est, 
      voluptas mihi erit?”.</vers>
    <vers num="13">Dixit autem Dominus ad Abraham: 
      “Quare risit Sara dicens: "Num vere paritura sum anus?"”.</vers>
    <vers num="14">Numquid Domino est quidquam difficile? 
      Revertar ad te hoc eodem tempore, et habebit Sara filium ”.</vers>
    <vers num="15">Negavit Sara dicens: “Non risi”, timore perterrita. 
      Ille autem dixit: “Non; sed risisti”.</vers>
    <vers num="16">Cum ergo surrexissent inde viri, 
      direxerunt oculos contra Sodomam; 
      et Abraham simul gradiebatur deducens eos.</vers>
    <vers num="17">Dixitque Dominus: 
      “Num celare potero Abraham, quæ gesturus sum,</vers>
    <vers num="18">cum futurus sit in gentem magnam ac robustissimam, 
      et benedicendæ sint in illo omnes nationes terræ?</vers>
    <vers num="19">Nam elegi eum, ut præcipiat filiis suis et domui suæ 
      post se, ut custodiant viam Domini et faciant iustitiam et iudicium, 
      ut adducat Dominus super Abraham omnia, quæ locutus est ad eum”.</vers>
    <vers num="20">Dixit itaque Dominus: 
      “Clamor contra Sodomam et Gomorram multiplicatus est, 
      et peccatum eorum aggravatum est nimis.</vers>
    <vers num="21">Descendam et videbo utrum clamorem, 
      qui venit ad me, opere compleverint an non; sciam”.</vers>
    <vers num="22">Converteruntque se inde viri et abierunt Sodomam; 
      Abraham vero adhuc stabat coram Domino.</vers>
    <vers num="23">Et appropinquans ait: 
      “Numquid vere perdes iustum cum impio?</vers>
    <vers num="24">Si forte fuerint quinquaginta iusti in civitate, 
      vere perdes et non parces loco illi propter quinquaginta iustos, 
      si fuerint in eo?</vers>
    <vers num="25">Absit a te, ut rem hanc facias et occidas iustum cum impio, 
      fiatque iustus sicut impius; absit a te. 
      Nonne iudex universæ terræ faciet iudicium?”.</vers>
    <vers num="26">Dixitque Dominus: 
      “Si invenero Sodomæ quinquaginta iustos in medio civitatis, 
      dimittam omni loco propter eos”.</vers>
    <vers num="27">Respondensque Abraham ait: 
      “Ecce cœpi loqui ad Dominum meum, cum sim pulvis et cinis.</vers>
    <vers num="28">Quid, si forte minus quinquaginta iustis quinque fuerint? 
      Delebis propter quinque universam urbem?”. 
      Et ait: “Non delebo, si invenero ibi quadraginta quinque”.</vers>
    <vers num="29">Rursumque locutus est ad eum: 
      “Si forte inventi fuerint ibi quadraginta?”. 
      Ait: “Non percutiam propter quadraginta”.</vers>
    <vers num="30">“Ne, quæso, inquit, indignetur Dominus meus, si loquar. 
      Si forte ibi inventi fuerint triginta?”. 
      Respondit: “Non faciam, si invenero ibi triginta”.</vers>
    <vers num="31">“Ecce, ait, cœpi loqui ad Dominum meum. 
      Si forte inventi fuerint ibi viginti? ”. 
      Dixit: “Non interficiam propter viginti”.</vers>
    <vers num="32">“Obsecro, inquit, ne irascatur Dominus meus, 
      si loquar adhuc semel. 
      Si forte inventi fuerint ibi decem?”. 
      Dixit: “Non delebo propter decem”.</vers>
    <vers num="33">Abiit Dominus, postquam cessavit loqui ad Abraham; 
      et ille reversus est in locum suum.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Veneruntque duo angeli Sodomam
vespere, sedente Lot in foribus civitatis. Qui cum vidisset eos,
surrexit et ivit obviam eis adoravitque pronus in terram
</vers>
    <vers num="2"> et dixit: « Obsecro,
domini mei, declinate in domum pueri vestri et pernoctate; lavate
pedes vestros et mane proficiscemini in viam vestram ».
Qui dixerunt: « Minime, sed in platea
pernoctabimus ».
</vers>
    <vers num="3"> Compulit illos oppido, et diverterunt
ad eum. Ingressisque domum illius fecit convivium et coxit azyma,
et comederunt.
</vers>
    <vers num="4"> Prius autem quam irent cubitum, viri
civitatis, viri Sodomæ, vallaverunt domum a iuvene usque ad senem,
omnis populus simul.
</vers>
    <vers num="5"> Vocaveruntque Lot et dixerunt ei:
« Ubi sunt viri, qui introierunt ad te nocte? Educ illos
ad nos, ut cognoscamus eos ».
</vers>
    <vers num="6"> Egressus ad eos Lot post tergum
occludens ostium ait:
</vers>
    <vers num="7"> « Nolite, quæso, fratres
mei, nolite malum hoc facere.
</vers>
    <vers num="8"> Ecce, habeo duas filias, quæ necdum
cognoverunt virum; educam eas ad vos, et facite eis sicut placuerit
vobis, dummodo viris istis nihil faciatis; ideo enim ingressi sunt
sub umbra tecti mei ».
</vers>
    <vers num="9"> At illi dixerunt: « Recede
illuc ». Et rursus: « Unus ingressus est,
inquiunt, ut advena et vult iudicare? Te ergo ipsum magis quam hos
affligemus ». Vimque faciebant Lot vehementissime,
iamque prope erat, ut effringerent fores.
</vers>
    <vers num="10"> Et ecce miserunt manum viri et
introduxerunt ad se Lot clauseruntque ostium;
</vers>
    <vers num="11"> et eos, qui foris erant,
percusserunt cæcitate a minimo usque ad maximum, ita ut ostium
invenire non possent.
</vers>
    <vers num="12"> Dixerunt autem viri ad Lot:
« Habes hic quempiam tuorum? Generum et filios et filias
et omnes, qui tui sunt in urbe, educ de loco hoc:
</vers>
    <vers num="13"> delebimus enim locum istum, eo quod
increverit clamor contra eos coram Domino, qui misit nos, ut
perdamus eam ».
</vers>
    <vers num="14"> Egressus itaque Lot locutus est ad
generos suos, qui accepturi erant filias eius, et dixit:
« Surgite, egredimini de loco isto, quia delebit Dominus
civitatem ». Et visus est eis quasi ludens loqui.
</vers>
    <vers num="15"> Cumque esset mane, cogebant eum
angeli dicentes: « Surge, tolle uxorem tuam et duas
filias, quas habes hic, ne pereas in scelere
civitatis ».
</vers>
    <vers num="16"> Tardante illo, apprehenderunt viri
manum eius et manum uxoris ac duarum filiarum eius, eo quod
parceret Dominus illi.
</vers>
    <vers num="17"> Et eduxerunt eum posueruntque extra
civitatem. Ibi locutus est: « Salvare, agitur de vita
tua; noli respicere post tergum, nec stes in omni circa regione;
sed in monte salvum te fac, ne pereas ».
</vers>
    <vers num="18"> Dixitque Lot ad eos:
« Non, quæso, Domine.
</vers>
    <vers num="19"> Ecce invenit servus tuus gratiam
coram te, et magnificasti misericordiam tuam, quam fecisti mecum,
ut salvares animam meam; nec possum in monte salvari, ne forte
apprehendat me malum et moriar.
</vers>
    <vers num="20"> Ecce, civitas hæc iuxta, ad quam
possum fugere, parva, et salvabor in ea — numquid non modica
est? — et vivet anima mea ».
</vers>
    <vers num="21"> Dixitque ad eum: « Ecce,
etiam in hoc suscepi preces tuas, ut non subvertam urbem, pro qua
locutus es.
</vers>
    <vers num="22"> Festina et salvare ibi, quia non
potero facere quidquam, donec ingrediaris illuc ».
Idcirco vocatum est nomen urbis illius Segor.
</vers>
    <vers num="23"> Sol egressus est super terram, et
Lot ingressus est Segor.
</vers>
    <vers num="24"> Igitur Dominus pluit super Sodomam
et Gomorram sulphur et ignem a Domino de cælo
</vers>
    <vers num="25"> et subvertit civitates has et omnem
circa regionem, universos habitatores urbium et cuncta terræ
virentia.
</vers>
    <vers num="26"> Respiciensque uxor eius post se
versa est in statuam salis.
</vers>
    <vers num="27"> Abraham autem consurgens mane venit
ad locum, ubi steterat prius cum Domino,
</vers>
    <vers num="28"> intuitus est Sodomam et Gomorram et
universam terram regionis illius; viditque ascendentem favillam de
terra quasi fornacis fumum.
</vers>
    <vers num="29"> Cum enim subverteret Deus civitates
regionis illius, recordatus Abrahæ liberavit Lot de subversione
urbium, in quibus habitaverat.
</vers>
    <vers num="30"> Ascenditque Lot de Segor et mansit
in monte, duæ quoque filiæ eius cum eo; timuerat enim manere in
Segor. Et mansit in spelunca ipse et duæ filiæ eius.
</vers>
    <vers num="31"> Dixitque maior ad minorem:
« Pater noster senex est, et nullus virorum remansit in
terra, qui possit ingredi ad nos iuxta morem universæ terræ.
</vers>
    <vers num="32"> Veni, inebriemus patrem nostrum vino
dormiamusque cum eo, ut servare possimus ex patre nostro
semen ».
</vers>
    <vers num="33"> Dederunt itaque patri suo bibere
vinum nocte illa, et ingressa est maior dormivitque cum patre; at
ille non sensit, nec quando accubuit filia nec quando surrexit.
</vers>
    <vers num="34"> Altera quoque die dixit maior ad
minorem: « Ecce, dormivi heri cum patre meo; demus ei
bibere vinum etiam hac nocte, et ingressa dormies cum eo, ut
salvemus semen de patre nostro ».
</vers>
    <vers num="35"> Dederunt et illa nocte patri suo
bibere vinum, ingressaque minor filia dormivit cum eo; et ne tunc
quidem sensit, quando illa concubuerit vel quando surrexerit.
</vers>
    <vers num="36"> Conceperunt ergo duæ filiæ Lot de
patre suo.
</vers>
    <vers num="37"> Peperitque maior filium et vocavit
nomen eius Moab; ipse est pater Moabitarum usque in præsentem
diem.
</vers>
    <vers num="38"> Minor quoque peperit filium et
vocavit nomen eius Benammi (id est Filius populi mei); ipse est
pater Ammonitarum usque hodie.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Profectus inde Abraham in terram
Nageb, habitavit inter Cades et Sur et peregrinatus est in
Geraris.
</vers>
    <vers num="2"> Dixitque de Sara uxore sua:
« Soror mea est ». Misit ergo Abimelech rex
Geraræ et tulit eam.
</vers>
    <vers num="3"> Venit autem Deus ad Abimelech per
somnium nocte et ait illi: « En morieris propter
mulierem, quam tulisti; habet enim virum ».
</vers>
    <vers num="4"> Abimelech vero non tetigerat eam. Et
ait: « Domine, num gentem etiam iustam interficies?
</vers>
    <vers num="5"> Nonne ipse dixit mihi: "Soror mea
est", et ipsa quoque ait: "Frater meus est"? In simplicitate cordis
mei et munditia manuum mearum feci hoc ».
</vers>
    <vers num="6"> Dixitque ad eum Deus per somnium:
« Et ego scio quod simplici corde feceris; et ideo
custodivi te, ne peccares in me, et non dimisi, ut tangeres
eam.
</vers>
    <vers num="7"> Nunc igitur redde viro suo uxorem,
quia propheta est; et orabit pro te, et vives. Si autem nolueris
reddere, scito quod morte morieris tu et omnia, quæ tua
sunt ».
</vers>
    <vers num="8"> Statimque de nocte consurgens
Abimelech vocavit omnes servos suos et locutus est universa verba
hæc in auribus eorum; timueruntque viri valde.
</vers>
    <vers num="9"> Vocavit autem Abimelech etiam Abraham
et dixit ei: « Quid fecisti nobis? Quid peccavi in te,
quia induxisti super me et super regnum meum peccatum grande? Quæ
non debuisti facere, fecisti mihi ».
</vers>
    <vers num="10"> Rursusque ait: « Quid
vidisti, ut hoc faceres? ».
</vers>
    <vers num="11"> Respondit Abraham:
« Cogitavi mecum: Certe non est timor Dei in loco isto,
et interficient me propter uxorem meam.
</vers>
    <vers num="12"> Alias autem et vere soror mea est,
filia patris mei et non filia matris meæ, et duxi eam in
uxorem.
</vers>
    <vers num="13"> Cum autem vagari me faceret Deus de
domo patris mei, dixi ad eam: Hanc misericordiam facies mecum: in
omni loco, ad quem ingrediemur, dices quod frater tuus
sim ».
</vers>
    <vers num="14"> Tulit igitur Abimelech oves et boves
et servos et ancillas et dedit Abraham; reddiditque illi Saram
uxorem suam
</vers>
    <vers num="15"> et ait: « Ecce terra mea
coram te; ubicumque tibi placuerit, habita ».
</vers>
    <vers num="16"> Saræ autem dixit: « Ecce
mille argenteos dedi fratri tuo; ecce hoc erit tibi in velamen
oculorum ad omnes, qui tecum sunt, et apud omnes
iustificaberis ».
</vers>
    <vers num="17"> Orante autem Abraham, sanavit Deus
Abimelech et uxorem ancillasque eius et pepererunt;
</vers>
    <vers num="18"> concluserat enim Dominus omnem
vulvam domus Abimelech propter Saram uxorem Abraham.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Visitavit autem Dominus Saram,
sicut promiserat, et implevit Saræ, quæ locutus est;
</vers>
    <vers num="2"> concepitque et peperit Abrahæ filium
in senectute eius tempore, quo prædixerat ei Deus.
</vers>
    <vers num="3"> Vocavitque Abraham nomen filii sui,
quem genuit ei Sara, Isaac
</vers>
    <vers num="4"> et circumcidit eum octavo die, sicut
præceperat ei Deus.
</vers>
    <vers num="5"> Cum Abraham centum esset annorum,
natus est ei Isaac filius eius.
</vers>
    <vers num="6"> Dixitque Sara:
« Risum fecit mihi Deus;
quicumque audierit, corridebit mihi ?.
</vers>
    <vers num="7"> Rursumque ait:
? Quis auditurum crederet Abraham
quod Sara lactaret filios,
quia peperit ei filium
iam seni? ».
</vers>
    <vers num="8"> Crevit igitur puer et ablactatus est.
Fecitque Abraham grande convivium in die ablactationis eius.
</vers>
    <vers num="9"> Cumque vidisset Sara filium Agar
Ægyptiæ iocantem cum Isaac filio suo, dixit ad Abraham:
</vers>
    <vers num="10"> « Eice ancillam hanc et
filium eius; non enim erit heres filius ancillæ cum filio meo
Isaac ».
</vers>
    <vers num="11"> Dure accepit hoc Abraham propter
filium suum.
</vers>
    <vers num="12"> Cui dixit Deus: « Non
tibi videatur asperum super puero et super ancilla tua; omnia, quæ
dixerit tibi Sara, audi vocem eius, quia in Isaac vocabitur tibi
semen.
</vers>
    <vers num="13"> Sed et filium ancillæ faciam in
gentem magnam, quia semen tuum est ».
</vers>
    <vers num="14"> Surrexit itaque Abraham mane et
tollens panem et utrem aquæ imposuit scapulæ eius tradiditque
puerum et dimisit eam. Quæ cum abisset, errabat in deserto
Bersabee.
</vers>
    <vers num="15"> Cumque consumpta esset aqua in utre,
abiecit puerum subter unum arbustum
</vers>
    <vers num="16"> et abiit; seditque e regione procul,
quantum potest arcus iacere. Dixit enim: « Non videbo
morientem puerum ». Et sedens contra levavit vocem suam
et flevit.
</vers>
    <vers num="17"> Exaudivit autem Deus vocem pueri;
vocavitque angelus Dei Agar de cælo dicens: « Quid
tibi, Agar? Noli timere; exaudivit enim Deus vocem pueri de loco,
in quo est.
</vers>
    <vers num="18"> Surge, tolle puerum et tene illum
manu tua, quia in gentem magnam faciam eum ».
</vers>
    <vers num="19"> Aperuitque Deus oculos eius; quæ
videns puteum aquæ abiit et implevit utrem deditque puero
bibere.
</vers>
    <vers num="20"> Et fuit Deus cum eo; qui crevit et
moratus est in solitudine factusque est iuvenis sagittarius.
</vers>
    <vers num="21"> Habitavitque in deserto Pharan; et
accepit illi mater sua uxorem de terra Ægypti.
</vers>
    <vers num="22"> Eodem tempore dixit Abimelech et
Phicol princeps exercitus eius ad Abraham: « Deus tecum
est in universis, quæ agis.
</vers>
    <vers num="23"> Iura ergo per Deum, ne noceas mihi
et posteris meis stirpique meæ; sed iuxta fidem, quam feci tibi,
facies mihi et terræ, in qua versatus es advena ».
</vers>
    <vers num="24"> Dixitque Abraham: « Ego
iurabo ».
</vers>
    <vers num="25"> Et increpavit Abraham Abimelech
propter puteum aquæ, quem vi abstulerant servi eius.
</vers>
    <vers num="26"> Responditque Abimelech:
« Nescivi quis fecerit hanc rem; sed et tu non indicasti
mihi, et ego non audivi præter hodie ».
</vers>
    <vers num="27"> Tulit itaque Abraham oves et boves
et dedit Abimelech; percusseruntque ambo fœdus.
</vers>
    <vers num="28"> Et statuit Abraham septem agnas
gregis seorsum.
</vers>
    <vers num="29"> Cui dixit Abimelech:
« Quid sibi volunt septem agnæ istæ, quas stare
fecisti seorsum? ».
</vers>
    <vers num="30"> At ille: « Septem,
inquit, agnas accipies de manu mea, ut sint in testimonium mihi,
quoniam ego fodi puteum istum ».
</vers>
    <vers num="31"> Idcirco vocatus est locus ille
Bersabee, quia ibi uterque iuraverunt.
</vers>
    <vers num="32"> Et inierunt fœdus in Bersabee.
</vers>
    <vers num="33"> Surrexit autem Abimelech et Phicol
princeps militiæ eius reversique sunt in terram Philisthim.
Abraham vero plantavit nemus in Bersabee et invocavit ibi nomen
Domini, Dei æterni. </vers>
    <vers num="34"> Et fuit colonus
in terra Philisthim diebus multis.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Quæ postquam gesta sunt, tentavit
Deus Abraham et dixit ad eum: « Abraham ».
Ille respondit: « Adsum ».
</vers>
    <vers num="2"> Ait: « Tolle filium tuum
unigenitum, quem diligis, Isaac et vade in terram Moria; atque
offer eum ibi in holocaustum super unum montium, quem monstravero
tibi ».
</vers>
    <vers num="3"> Igitur Abraham de nocte consurgens
stravit asinum suum ducens secum duos iuvenes suos et Isaac filium
suum. Cumque concidisset ligna in holocaustum, surrexit et abiit ad
locum, quem præceperat ei Deus.
</vers>
    <vers num="4"> Die autem tertio, elevatis oculis,
vidit locum procul
</vers>
    <vers num="5"> dixitque ad pueros suos:
« Exspectate hic cum asino. Ego et puer illuc usque
properantes, postquam adoraverimus, revertemur ad
vos ».
</vers>
    <vers num="6"> Tulit quoque ligna holocausti et
imposuit super Isaac filium suum; ipse vero portabat in manibus
ignem et cultrum. Cumque duo pergerent simul,
</vers>
    <vers num="7"> dixit Isaac Abrahæ patri suo:
« Pater mi ». Ille respondit:
« Quid vis, fili? ». « Ecce,
inquit, ignis et ligna; ubi est victima
holocausti? ».
</vers>
    <vers num="8"> Dixit Abraham: « Deus
providebit sibi victimam holocausti, fili mi ».
Pergebant ambo pariter;
</vers>
    <vers num="9"> et venerunt ad locum, quem ostenderat
ei Deus, in quo ædificavit Abraham altare et desuper ligna
composuit. Cumque colligasset Isaac filium suum, posuit eum in
altari super struem lignorum
</vers>
    <vers num="10"> extenditque Abraham manum et
arripuit cultrum, ut immolaret filium suum.
</vers>
    <vers num="11"> Et ecce angelus Domini de cælo
clamavit: « Abraham, Abraham ». Qui
respondit: « Adsum ».
</vers>
    <vers num="12"> Dixitque: « Non extendas
manum tuam super puerum neque facias illi quidquam. Nunc cognovi
quod times Deum et non pepercisti filio tuo unigenito propter
me ».
</vers>
    <vers num="13"> Levavit Abraham oculos suos viditque
arietem unum inter vepres hærentem cornibus; quem assumens obtulit
holocaustum pro filio.
</vers>
    <vers num="14"> Appellavitque nomen loci illius:
« Dominus videt ». Unde usque hodie dicitur:
« In monte Dominus videtur ».
</vers>
    <vers num="15"> Vocavit autem angelus Domini Abraham
secundo de cælo et dixit:
</vers>
    <vers num="16"> « Per memetipsum iuravi,
dicit Dominus: quia fecisti hanc rem et non pepercisti filio tuo
unigenito,
</vers>
    <vers num="17"> benedicam tibi et multiplicabo semen
tuum sicut stellas cæli et velut arenam, quæ est in litore maris.
Possidebit semen tuum portas inimicorum suorum,
</vers>
    <vers num="18"> et benedicentur in semine tuo omnes
gentes terræ, quia obœdisti voci meæ ».
</vers>
    <vers num="19"> Reversus est Abraham ad pueros suos,
et surrexerunt abieruntque Bersabee simul, et habitavit Abraham in
Bersabee.
</vers>
    <vers num="20"> His ita gestis, nuntiatum est
Abrahæ quod Melcha quoque genuisset filios Nachor fratri suo:
</vers>
    <vers num="21"> Us primogenitum et Buz fratrem eius
et Camuel patrem Aram
</vers>
    <vers num="22"> et Cased et Azau, Pheldas quoque et
Iedlaph
</vers>
    <vers num="23"> ac Bathuel, de quo nata est Rebecca.
Octo istos genuit Melcha Nachor fratri Abrahæ. </vers>
    <vers num="24"> Concubina vero illius, nomine Reuma, peperit
Tabee et Gaham et Tahas et Maacha.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Vixit autem Sara centum viginti
septem annis
</vers>
    <vers num="2"> et mortua est in Cariatharbe, quæ
est Hebron, in terra Chanaan; venitque Abraham, ut plangeret et
fleret eam.
</vers>
    <vers num="3"> Cumque surrexisset ab officio
funeris, locutus est ad filios Heth dicens:
</vers>
    <vers num="4"> « Advena sum et inquilinus
apud vos; date mihi possessionem sepulcri vobiscum, ut sepeliam
mortuum meum ».
</vers>
    <vers num="5"> Responderunt filii Heth dicentes:
</vers>
    <vers num="6"> « Audi nos, domine,
princeps Dei es apud nos: in nobilissimo sepulcrorum nostrorum
sepeli mortuum tuum; nullusque te prohibebit, quin in sepulcro eius
sepelias mortuum tuum ».
</vers>
    <vers num="7"> Surrexit Abraham et adoravit populum
terræ, filios videlicet Heth,
</vers>
    <vers num="8"> dixitque ad eos: « Si
placet animæ vestræ, ut sepeliam mortuum meum, audite me et
intercedite pro me apud Ephron filium Seor,
</vers>
    <vers num="9"> ut det mihi speluncam Machpela, quam
habet in extrema parte agri sui. Pecunia digna tradat eam mihi
coram vobis in possessionem sepulcri ».
</vers>
    <vers num="10"> Sedebat autem Ephron in medio
filiorum Heth. Responditque Ephron Hetthæus ad Abraham, filiis
Heth audientibus cunctis, qui ingrediebantur portam civitatis
illius, dicens:
</vers>
    <vers num="11"> « Nequaquam ita fiat,
domine mi, ausculta me. Agrum do tibi et speluncam, quæ in eo est,
præsentibus filiis populi mei; sepeli mortuum
tuum ».
</vers>
    <vers num="12"> Adoravit Abraham coram populo
terræ
</vers>
    <vers num="13"> et locutus est ad Ephron, audiente
populo terræ: « Quæso, ut audias me. Dabo pecuniam pro
agro; suscipe eam, et sic sepeliam mortuum meum in
eo ».
</vers>
    <vers num="14"> Respondit Ephron ad Abraham dicens
ei:
</vers>
    <vers num="15"> « Domine mi, audi me.
Terra quadringentorum siclorum argenti inter me et te quid est hoc?
Sepeli mortuum tuum ».
</vers>
    <vers num="16"> Auscultavit Abraham Ephron et
appendit pecuniam, quam Ephron postulaverat, audientibus filiis
Heth, quadringentos siclos argenti, sicut mos erat apud
negotiatores.
</vers>
    <vers num="17"> Confirmatusque est ager Ephronis,
qui erat in Machpela respiciens Mambre, tam ipse quam spelunca in
eo et omnes arbores eius in cunctis terminis eius per
circuitum,
</vers>
    <vers num="18"> Abrahæ in possessionem, videntibus
filiis Heth cunctis, qui intrabant portam civitatis illius.
</vers>
    <vers num="19"> Deinde sepelivit Abraham Saram
uxorem suam in spelunca agri Machpela, qui respiciebat Mambre —
hæc est Hebron — in terra Chanaan.
</vers>
    <vers num="20"> Et confirmatus est ager et antrum,
quod erat in eo, Abrahæ in possessionem sepulcri a filiis
Heth.</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Erat autem Abraham senex dierumque
multorum; et Dominus in cunctis benedixerat ei.
</vers>
    <vers num="2"> Dixitque Abraham ad servum seniorem
domus suæ, qui præerat omnibus, quæ habebat: « Pone
manum tuam subter femur meum,
</vers>
    <vers num="3"> ut adiurem te per Dominum, Deum cæli
et Deum terræ, ut non accipias uxorem filio meo de filiabus
Chananæorum, inter quos habito;
</vers>
    <vers num="4"> sed ad terram et cognationem meam
proficiscaris et inde accipias uxorem filio meo
Isaac ».
</vers>
    <vers num="5"> Respondit servus: « Si
noluerit mulier venire mecum in terram hanc, num reducere debeo
filium tuum ad terram, a quo tu egressus es? ».
</vers>
    <vers num="6"> Dixit Abraham: « Cave, ne
quando reducas illuc filium meum.
</vers>
    <vers num="7"> Dominus, Deus cæli, qui tulit me de
domo patris mei et de terra nativitatis meæ, qui locutus est mihi
et iuravit mihi dicens: "Semini tuo dabo terram hanc", ipse mittet
angelum suum coram te, et accipies inde uxorem filio meo.
</vers>
    <vers num="8"> Sin autem noluerit mulier sequi te,
non teneberis iuramento; filium tantum meum ne reducas
illuc ».
</vers>
    <vers num="9"> Posuit ergo servus manum sub femore
Abraham domini sui et iuravit illi super hac re.
</vers>
    <vers num="10"> Tulitque servus decem camelos de
grege domini sui et abiit ex omnibus bonis eius portans secum;
profectusque perrexit in Aram Naharaim ad urbem Nachor.
</vers>
    <vers num="11"> Cumque camelos fecisset accumbere
extra oppidum iuxta puteum aquæ vespere, tempore quo solent
mulieres egredi ad hauriendam aquam, dixit:
</vers>
    <vers num="12"> « Domine Deus domini mei
Abraham, occurre obsecro mihi hodie et fac misericordiam cum domino
meo Abraham.
</vers>
    <vers num="13"> Ecce ego sto prope fontem aquæ, et
filiæ habitatorum huius civitatis egredientur ad hauriendam
aquam.
</vers>
    <vers num="14"> Igitur puella, cui ego dixero:
"Inclina hydriam tuam, ut bibam", et illa responderit: "Bibe, quin
et camelis tuis dabo potum", ipsa est, quam præparasti servo tuo
Isaac, et per hoc intellegam quod feceris misericordiam cum domino
meo ».
</vers>
    <vers num="15"> Necdum intra se verba compleverat,
et ecce Rebecca egrediebatur filia Bathuel filii Melchæ uxoris
Nachor fratris Abraham habens hydriam in scapula:
</vers>
    <vers num="16"> puella decora nimis, virgo et
incognita viro. Descendit ad fontem et implevit hydriam ac
revertebatur.
</vers>
    <vers num="17"> Occurritque ei servus et ait:
« Pauxillum mihi ad sorbendum præbe aquæ de hydria
tua ».
</vers>
    <vers num="18"> Quæ respondit: « Bibe,
domine mi ». Celeriterque deposuit hydriam super ulnam
suam et dedit ei potum.
</vers>
    <vers num="19"> Cumque ille bibisset, adiecit:
« Quin et camelis tuis hauriam aquam, donec cuncti
bibant ».
</vers>
    <vers num="20"> Effundensque hydriam in canalibus
recurrit ad puteum, ut hauriret aquam; et haustam omnibus camelis
dedit.
</vers>
    <vers num="21"> Ille autem contemplabatur eam
tacitus, scire volens utrum prosperum fecisset iter suum Dominus an
non.
</vers>
    <vers num="22"> Postquam ergo biberunt cameli,
protulit vir anulum aureum pondo dimidii sicli pro naribus et duas
armillas pro manibus eius pondo siclorum decem;
</vers>
    <vers num="23"> dixitque: « Cuius es
filia? Indica mihi. Est in domo patris tui locus nobis ad
pernoctandum? ».
</vers>
    <vers num="24"> Quæ respondit: « Filia
Bathuelis sum filii Melchæ, quem peperit Nachor ».
</vers>
    <vers num="25"> Et addidit dicens:
« Palearum quoque et pabuli plurimum est apud nos et
locus ad pernoctandum ».
</vers>
    <vers num="26"> Inclinavit se homo et adoravit
Dominum
</vers>
    <vers num="27"> dicens: « Benedictus
Dominus, Deus domini mei Abraham, qui non abstulit misericordiam et
veritatem suam a domino meo et recto itinere me perduxit in domum
fratris domini mei ».
</vers>
    <vers num="28"> Cucurrit itaque puella et nuntiavit
in domum matris suæ omnia, quæ evenerant.
</vers>
    <vers num="29"> Habebat autem Rebecca fratrem nomine
Laban, qui festinus egressus est ad hominem, ubi erat fons.
</vers>
    <vers num="30"> Cumque vidisset anulum in naribus et
armillas in manibus sororis suæ et audisset cuncta verba
referentis: « Hæc locutus est mihi homo »,
venit ad virum, qui stabat iuxta camelos et prope fontem aquæ;
</vers>
    <vers num="31"> dixitque ad eum:
« Ingredere, benedicte Domini, cur foris stas?
Præparavi domum et locum camelis ».
</vers>
    <vers num="32"> Et introduxit eum in hospitium ac
destravit camelos; deditque paleas et pabulum camelis et aquam ad
lavandos pedes eius et virorum, qui venerant cum eo.
</vers>
    <vers num="33"> Et apposuit in conspectu eius panem.
Qui ait: « Non comedam, donec loquar sermones
meos ». Respondit:
« Loquere ».
</vers>
    <vers num="34"> At ille: « Servus,
inquit, Abraham sum;
</vers>
    <vers num="35"> et Dominus benedixit domino meo
valde, magnificatusque est; et dedit ei oves et boves, argentum et
aurum, servos et ancillas, camelos et asinos.
</vers>
    <vers num="36"> Et peperit Sara uxor domini mei
filium domino meo in senectute sua; deditque illi omnia, quæ
habuerat.
</vers>
    <vers num="37"> Et adiuravit me dominus meus dicens:
"Non accipies uxorem filio meo de filiabus Chananæorum, in quorum
terra habito;
</vers>
    <vers num="38"> sed ad domum patris mei perges et de
cognatione mea accipies uxorem filio meo".
</vers>
    <vers num="39"> Ego vero respondi domino meo: Quid,
si noluerit venire mecum mulier?
</vers>
    <vers num="40"> "Dominus, ait, in cuius conspectu
ambulo, mittet angelum suum tecum et diriget viam tuam; accipiesque
uxorem filio meo de cognatione mea et de domo patris mei.
</vers>
    <vers num="41"> Innocens eris a maledictione mea,
cum veneris ad propinquos meos, et non dederint tibi; tunc innocens
eris a maledictione mea".
</vers>
    <vers num="42"> Veni ergo hodie ad fontem et dixi:
Domine, Deus domini mei Abraham, si direxisti viam meam, in qua
nunc ambulo,
</vers>
    <vers num="43"> ecce sto iuxta fontem aquæ; et
virgo, quæ egredietur ad hauriendam aquam, audierit a me: "Da mihi
pauxillum aquæ ad bibendum ex hydria tua";
</vers>
    <vers num="44"> et dixerit mihi: "Et tu bibe, et
camelis tuis hauriam", ipsa est mulier, quam præparavit Dominus
filio domini mei.
</vers>
    <vers num="45"> Dum hæc tacitus mecum volverem,
apparuit Rebecca veniens cum hydria, quam portabat in scapula;
descenditque ad fontem et hausit aquam. Et aio ad eam: Da mihi
paululum bibere.
</vers>
    <vers num="46"> Quæ festina deposuit hydriam de
umero et dixit mihi: "Et tu bibe, et camelis tuis potum tribuam".
Bibi, et adaquavit camelos.
</vers>
    <vers num="47"> Interrogavique eam et dixi: Cuius es
filia? Quæ respondit: "Filia Bathuelis sum filii Nachor, quem
peperit illi Melcha".
Suspendi itaque anulum in naribus eius et armillas posui in manibus
eius.
</vers>
    <vers num="48"> Pronusque adoravi Dominum benedicens
Domino, Deo domini mei Abraham, qui perduxit me recto itinere, ut
sumerem filiam fratris domini mei filio eius.
</vers>
    <vers num="49"> Quam ob rem, si facitis
misericordiam et veritatem cum domino meo, indicate mihi; sin autem
aliud placet, et hoc dicite mihi, ut vadam ad dexteram sive ad
sinistram ».
</vers>
    <vers num="50"> Responderunt Laban et Bathuel:
« A Domino egressus est sermo; non possumus extra
placitum eius quidquam aliud loqui tecum.
</vers>
    <vers num="51"> En Rebecca coram te est; tolle eam
et proficiscere, et sit uxor filii domini tui, sicut locutus est
Dominus ».
</vers>
    <vers num="52"> Quod cum audisset puer Abraham,
procidens adoravit in terram Dominum.
</vers>
    <vers num="53"> Prolatisque vasis argenteis et
aureis ac vestibus, dedit ea Rebeccæ; res pretiosas dedit fratri
eius et matri.
</vers>
    <vers num="54"> Tunc comederunt et biberunt ipse et
viri, qui erant cum eo, et pernoctaverunt ibi.
Surgens autem mane locutus est puer: « Dimittite me, ut
vadam ad dominum meum ».
</vers>
    <vers num="55"> Responderuntque frater eius et
mater: « Maneat puella saltem decem dies apud nos et
postea proficiscetur ».
</vers>
    <vers num="56"> « Nolite, ait, me
retinere, quia Dominus direxit viam meam; dimittite me, ut pergam
ad dominum meum ».
</vers>
    <vers num="57"> Dixerunt: « Vocemus
puellam et quæramus ipsius voluntatem ».
</vers>
    <vers num="58"> Cumque vocata venisset, sciscitati
sunt: « Vis ire cum homine isto? ». Quæ ait:
« Vadam ».
</vers>
    <vers num="59"> Dimiserunt ergo Rebeccam sororem
eorum et nutricem illius servumque Abraham et comites eius,
</vers>
    <vers num="60"> imprecantes prospera sorori suæ
atque dicentes:
« Soror nostra es,
crescas in mille milia,
et possideat semen tuum
portas inimicorum suorum! ».
</vers>
    <vers num="61"> Igitur surrexit Rebecca et puellæ
illius et, ascensis camelis, secutæ sunt virum; sumpsitque servus
Rebeccam et abiit.
</vers>
    <vers num="62"> Isaac autem venerat a regione putei
Lahairoi et habitabat in terra Nageb.
</vers>
    <vers num="63"> Et egressus est Isaac ad lamentandum
in agro, inclinata iam die. Cumque levasset oculos, vidit camelos
venientes.
</vers>
    <vers num="64"> Rebecca quoque levavit oculos et
vidit Isaac; descenditque de camelo
</vers>
    <vers num="65"> et ait ad puerum: « Quis
est ille homo, qui venit per agrum in occursum nobis? ».
Dixitque ei: « Ipse est dominus meus ». At
illa tollens cito velum operuit se.
</vers>
    <vers num="66"> Servus autem cuncta, quæ gesserat,
narravit Isaac;
</vers>
    <vers num="67"> qui introduxit eam in tabernaculum
Saræ matris suæ et accepit Rebeccam uxorem; et dilexit eam et
consolatus est a morte matris suæ.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Abraham vero aliam duxit uxorem
nomine Ceturam,
</vers>
    <vers num="2"> quæ peperit ei Zamran et Iecsan et
Madan et Madian et Iesboc et Sue.
</vers>
    <vers num="3"> Iecsan quoque genuit Saba et Dedan.
Filii Dedan fuerunt Assurim et Latusim et Loommim.
</vers>
    <vers num="4"> At vero ex Madian ortus est Epha et
Opher et Henoch et Abida et Eldaa. Omnes hi filii Ceturæ.
</vers>
    <vers num="5"> Deditque Abraham cuncta, quæ
possederat, Isaac;
</vers>
    <vers num="6"> filiis autem concubinarum suarum
largitus est munera et separavit eos ab Isaac filio suo, dum adhuc
ipse viveret, ad plagam orientalem.
</vers>
    <vers num="7"> Fuerunt autem dies vitæ Abrahæ
centum septuaginta quinque anni.
</vers>
    <vers num="8"> Et deficiens mortuus est Abraham in
senectute bona provectæque ætatis et plenus dierum congregatusque
est ad populum suum.
</vers>
    <vers num="9"> Et sepelierunt eum Isaac et Ismael
filii sui in spelunca Machpela, quæ sita est in agro Ephron filii
Seor Hetthæi e regione Mambre,
</vers>
    <vers num="10"> quem emerat a filiis Heth. Ibi
sepultus est ipse et Sara uxor eius.
</vers>
    <vers num="11"> Et post obitum illius benedixit Deus
Isaac filio eius, qui habitabat iuxta puteum Lahairoi.
</vers>
    <vers num="12"> Hæ sunt generationes Ismael filii
Abrahæ, quem peperit ei Agar Ægyptia famula Saræ.
</vers>
    <vers num="13"> Et hæc nomina filiorum Ismael in
vocabulis et generationibus suis: primogenitus Ismaelis Nabaioth,
dein Cedar et Adbeel et Mabsam,
</vers>
    <vers num="14"> Masma quoque et Duma et Massa,
</vers>
    <vers num="15"> Hadad et Thema, Iethur et Naphis et
Cedma.
</vers>
    <vers num="16"> Isti sunt filii Ismaelis, et hæc
nomina eorum per vicos et mansiones eorum: duodecim principes
tribuum suarum.
</vers>
    <vers num="17"> Et facti sunt anni vitæ Ismaelis
centum triginta septem; deficiens mortuus est et appositus ad
populum suum.
</vers>
    <vers num="18"> Habitaverunt autem ab Hevila usque
Sur, quæ respicit Ægyptum introeuntibus Assyriam. In faciem
cunctorum fratrum suorum obiit.
</vers>
    <vers num="19"> Hæ sunt generationes Isaac filii
Abraham: Abraham genuit Isaac;
</vers>
    <vers num="20"> qui, cum quadraginta esset annorum,
duxit uxorem Rebeccam filiam Bathuelis Aramæi de Paddanaram,
sororem Laban Aramæi.
</vers>
    <vers num="21"> Deprecatusque est Isaac Dominum pro
uxore sua, eo quod esset sterilis. Qui exaudivit eum et dedit
conceptum Rebeccæ.
</vers>
    <vers num="22"> Sed collidebantur in utero eius
parvuli. Quæ ait: « Si sic est, cur mihi? ».
Perrexitque, ut consuleret Dominum.
</vers>
    <vers num="23"> Qui respondens ait:
« Duæ gentes sunt in utero tuo,
et duo populi ex ventre tuo dividentur;
populusque populum superabit,
et maior serviet minori ».
</vers>
    <vers num="24"> Iam tempus pariendi venerat, et ecce
gemini in utero eius.
</vers>
    <vers num="25"> Qui primus egressus est rufus erat
et totus quasi pallium pilosum; vocatumque est nomen eius Esau.
Postea frater eius egrediens plantam Esau tenebat manu, et idcirco
appellatum est nomen eius Iacob.
</vers>
    <vers num="26"> Sexagenarius erat Isaac, quando nati
sunt parvuli.
</vers>
    <vers num="27"> Quibus adultis, factus est Esau vir
gnarus venandi et homo agrestis; Iacob autem vir compositus et
habitans in tabernaculis.
</vers>
    <vers num="28"> Isaac amabat Esau, eo quod de
venationibus illius libenter vesceretur; et Rebecca diligebat
Iacob.
</vers>
    <vers num="29"> Coxit autem Iacob pulmentum; ad
quem, cum venisset Esau de agro lassus,
</vers>
    <vers num="30"> ait: « Da mihi de
coctione hac rufa, quia oppido lassus sum ». Quam ob
causam vocatum est nomen eius Edom (id est Rufus).
</vers>
    <vers num="31"> Cui dixit Iacob: « Vende
mihi prius primogenita tua ».
</vers>
    <vers num="32"> Ille respondit: « En
morior; quid mihi proderunt primogenita? ».
</vers>
    <vers num="33"> Ait Iacob: « Iura ergo
mihi ». Iuravit et vendidit primogenita.
</vers>
    <vers num="34"> Et sic, accepto pane et lentis
edulio, comedit et bibit; surrexit et abiit parvipendens quod
primogenita vendidisset.</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Orta autem fame super terram post
eam sterilitatem, quæ acciderat in diebus Abraham, abiit Isaac ad
Abimelech regem Philisthim in Gerara.
</vers>
    <vers num="2"> Apparuitque ei Dominus et ait:
« Ne descendas in Ægyptum, sed habita in terra, quam
dixero tibi,
</vers>
    <vers num="3"> et peregrinare in ea; eroque tecum et
benedicam tibi. Tibi enim et semini tuo dabo universas regiones has
complens iuramentum, quod spopondi Abraham patri tuo,
</vers>
    <vers num="4"> et multiplicabo semen tuum sicut
stellas cæli daboque posteris tuis universas regiones has; et
benedicentur in semine tuo omnes gentes terræ,
</vers>
    <vers num="5"> eo quod obœdierit Abraham voci meæ
et custodierit præcepta et mandata mea et iustificationes legesque
servaverit ».
</vers>
    <vers num="6"> Mansit itaque Isaac in Geraris.
</vers>
    <vers num="7"> Qui, cum interrogaretur a viris loci
illius super uxore sua, respondit: « Soror mea
est ». Timuerat enim confiteri quod sibi esset sociata
coniugio, reputans ne forte interficerent eum propter illius
pulchritudinem.
</vers>
    <vers num="8"> Cumque pertransissent dies plurimi et
ibidem moraretur, prospiciens Abimelech rex Philisthim per
fenestram vidit eum iocantem cum Rebecca uxore sua.
</vers>
    <vers num="9"> Et, accersito eo, ait:
« Perspicuum est quod uxor tua sit; cur mentitus es eam
sororem tuam esse? ». Respondit: « Timui, ne
morerer propter eam ».
</vers>
    <vers num="10"> Dixitque Abimelech:
« Quare hoc fecisti nobis? Potuit coire quispiam de
populo cum uxore tua, et induxeras super nos grande
peccatum ». Præcepitque omni populo dicens:
</vers>
    <vers num="11"> « Qui tetigerit hominem
hunc et uxorem eius, morte morietur ».
</vers>
    <vers num="12"> Sevit autem Isaac in terra illa et
invenit in ipso anno centuplum; benedixitque ei Dominus.
</vers>
    <vers num="13"> Et locupletatus est homo et ibat
proficiens atque succrescens, donec magnus vehementer effectus
est;
</vers>
    <vers num="14"> habuitque possessionem ovium et
armentorum et familiæ plurimum.
Ob hæc invidentes ei Philisthim
</vers>
    <vers num="15"> omnes puteos, quos foderant servi
patris illius in diebus Abraham, obstruxerunt implentes humo,
</vers>
    <vers num="16"> in tantum ut ipse Abimelech diceret
ad Isaac: « Recede a nobis, quoniam potentior nostri
factus es valde ».
</vers>
    <vers num="17"> Et ille discedens tentoria fixit ad
torrentem Geraræ habitavitque ibi.
</vers>
    <vers num="18"> Rursum fodit puteos, quos foderant
in diebus patris sui Abraham et quos, illo mortuo, obstruxerant
Philisthim. Appellavitque eos eisdem nominibus, quibus ante pater
vocaverat.
</vers>
    <vers num="19"> Foderunt servi Isaac in torrente et
reppererunt ibi puteum aquæ vivæ.
</vers>
    <vers num="20"> Sed et ibi iurgium fuit pastorum
Geraræ adversus pastores Isaac dicentium: « Nostra est
aqua! ». Quam ob rem nomen putei vocavit Esec (id est
Iurgium), quia iurgati sunt cum eo.
</vers>
    <vers num="21"> Foderunt autem et alium puteum, et
pro illo quoque rixati sunt; appellavitque eum Sitna (id est
Inimicitias).
</vers>
    <vers num="22"> Profectus inde fodit alium puteum,
pro quo non contenderunt; itaque vocavit nomen eius Rehoboth (id
est Latitudinem) dicens: « Nunc dilatavit nos Dominus,
et crescemus in terra ».
</vers>
    <vers num="23"> Ascendit autem ex illo loco in
Bersabee,
</vers>
    <vers num="24"> ubi apparuit ei Dominus in ipsa
nocte dicens:
« Ego sum Deus Abraham patris tui.
Noli timere, quia tecum sum;
benedicam tibi
et multiplicabo semen tuum
propter servum meum Abraham ».
</vers>
    <vers num="25"> Itaque ædificavit ibi altare et,
invocato nomine Domini, extendit tabernaculum, et servi Isaac
foderunt ibi puteum.
</vers>
    <vers num="26"> Abimelech autem venit ad eum de
Geraris et Ochozath amicus illius et Phicol dux militum,
</vers>
    <vers num="27"> et locutus est eis Isaac:
« Quid venistis ad me hominem, quem odistis et
expulistis a vobis? ».
</vers>
    <vers num="28"> Qui responderunt:
« Vidimus tecum esse Dominum et idcirco diximus: Sit
iuramentum inter nos et te, et ineamus tecum fœdus,
</vers>
    <vers num="29"> ut non facias nobis quidquam mali,
sicut et nos non attigimus te et nihil fecimus tibi nisi bonum et
cum pace dimisimus te. Tu es enim benedictus
Domini ».
</vers>
    <vers num="30"> Fecit ergo eis convivium, et
comederunt et biberunt.
</vers>
    <vers num="31"> Surgentesque mane iuraverunt sibi
mutuo. Dimisitque eos Isaac, et profecti sunt ab eo cum pace.
</vers>
    <vers num="32"> Ecce autem venerunt in ipso die
servi Isaac annuntiantes ei de puteo, quem foderant, atque
dicentes: « Invenimus aquam ».
</vers>
    <vers num="33"> Unde appellavit eum Sabee (quod
significat Abundantiam); et nomen urbi impositum est Bersabee usque
in præsentem diem.
</vers>
    <vers num="34"> Esau vero quadragenarius duxit
uxores Iudith filiam Beeri Hetthæi et Basemath filiam Elon
Hetthæi.
</vers>
    <vers num="35"> Quæ ambæ offenderant animum Isaac
et Rebeccæ.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Senuit autem Isaac, et
caligaverunt oculi eius, et videre non poterat. Vocavitque Esau
filium suum maiorem et dixit ei: « Fili mi ».
Qui respondit: « Adsum ».
</vers>
    <vers num="2"> Cui pater: « Vides,
inquit, quod senuerim et ignorem diem mortis meæ;
</vers>
    <vers num="3"> sume arma tua, pharetram et arcum, et
egredere in agrum. Cumque venatu aliquid apprehenderis,
</vers>
    <vers num="4"> fac mihi inde pulmentum, sicut velle
me nosti, et affer, ut comedam; et benedicat tibi anima mea,
antequam moriar ».
</vers>
    <vers num="5"> Rebecca autem audierat Isaac
loquentem cum Esau filio suo. Esau ergo abiit in agrum, ut
venationem caperet et offerret eam.
</vers>
    <vers num="6"> Rebecca autem dixit filio suo Iacob:
« Ecce, audivi patrem tuum loquentem cum Esau fratre tuo
et dicentem ei:
</vers>
    <vers num="7"> "Affer mihi venationem tuam et fac
cibos, ut comedam et benedicam tibi coram Domino, antequam
moriar".
</vers>
    <vers num="8"> Nunc ergo, fili mi, audi vocem meam
in eo, quod præcipio tibi.
</vers>
    <vers num="9"> Pergens ad gregem affer mihi duos
hædos optimos, ut faciam ex eis escas patri tuo, quibus libenter
vescitur.
</vers>
    <vers num="10"> Quas cum intuleris patri tuo, et
comederit, benedicat tibi, priusquam moriatur ».
</vers>
    <vers num="11"> Cui ille respondit:
« Nosti quod Esau frater meus homo pilosus sit, et ego
lenis.
</vers>
    <vers num="12"> Si attrectaverit me pater meus et
senserit, timeo, ne putet me sibi voluisse illudere; et inducam
super me maledictionem pro benedictione”.
</vers>
    <vers num="13"> Ad quem mater: « In me
sit, ait, ista maledictio, fili mi; tantum audi vocem meam et perge
afferque, quæ dixi ».
</vers>
    <vers num="14"> Abiit et attulit deditque matri.
Paravit illa cibos, sicut noverat velle patrem illius.
</vers>
    <vers num="15"> Et vestibus Esau valde bonis, quas
apud se habebat domi, induit eum
</vers>
    <vers num="16"> pelliculasque hædorum circumdedit
manibus et colli nuda protexit;
</vers>
    <vers num="17"> dedit pulmentum optimum et panes,
quos coxerat, in manus filii sui Iacob.
</vers>
    <vers num="18"> Qui ingressus ad patrem suum dixit:
« Pater mi ». At ille respondit:
« Audio. Quis es tu, fili mi? ».
</vers>
    <vers num="19"> Dixitque Iacob ad patrem suum:
« Ego sum Esau primogenitus tuus. Feci sicut præcepisti
mihi; surge, sede et comede de venatione mea, ut benedicat mihi
anima tua ».
</vers>
    <vers num="20"> Rursum Isaac ad filium suum:
« Quomodo, inquit, tam cito invenire potuisti, fili
mi? ». Qui respondit: « Voluntas Domini Dei
tui fuit, ut occurreret mihi ».
</vers>
    <vers num="21"> Dixitque Isaac ad Iacob:
« Accede huc, ut tangam te, fili mi, et probem, utrum tu
sis filius meus Esau an non ».
</vers>
    <vers num="22"> Accessit ille ad patrem, et, palpato
eo, dixit Isaac: « Vox quidem, vox Iacob est, sed manus,
manus sunt Esau ».
</vers>
    <vers num="23"> Et non cognovit eum, quia pilosæ
manus similitudinem maioris expresserant. Benedixit ergo illi.
</vers>
    <vers num="24"> Ait: « Tu es filius meus
Esau? ». Respondit: « Ego
sum ».
</vers>
    <vers num="25"> At ille: « Affer, inquit,
mihi, et comedam de venatione tua, fili mi, ut benedicat tibi anima
mea ». Quos cum oblatos comedisset, obtulit ei etiam
vinum. Quo hausto,
</vers>
    <vers num="26"> dixit ad eum Isaac pater eius:
« Accede ad me et da mihi osculum, fili
mi ».
</vers>
    <vers num="27"> Accessit et osculatus est eum.
Statimque, ut sensit vestimentorum illius fragrantiam, benedicens
illi ait:
« Ecce odor filii mei
sicut odor agri pleni,
cui benedixit Dominus.
</vers>
    <vers num="28"> Det tibi Deus de rore cæli
et de pinguedine terræ
et abundantiam frumenti et vini.
</vers>
    <vers num="29"> Et serviant tibi populi,
et adorent te nationes;
esto dominus fratrum tuorum,
et incurventur ante te filii matris tuæ.
Qui maledixerit tibi, sit maledictus;
et, qui benedixerit tibi, sit benedictus! ».
</vers>
    <vers num="30"> Vix Isaac benedictionem Iacob
finierat, et Iacob egressus erat a patre suo Isaac, venit Esau
frater eius
</vers>
    <vers num="31"> coctosque de venatione cibos intulit
patri dicens: « Surge, pater mi, et comede de venatione
filii tui, ut benedicat mihi anima tua ».
</vers>
    <vers num="32"> Dixitque illi Isaac pater eius:
« Quis enim es tu? ». Qui respondit:
« Ego sum filius tuus primogenitus
Esau ».
</vers>
    <vers num="33"> Expavit Isaac stupore vehementi
ultra modum et ait: « Quis igitur ille est, qui dudum
captam venationem attulit mihi, et comedi ex omnibus, priusquam tu
venires? Benedixique ei, et erit benedictus! ».
</vers>
    <vers num="34"> Auditis Esau sermonibus patris,
irrugiit clamore magno et amaro ultra modum et ait patri suo:
« Benedic etiam mihi, pater mi! ».
</vers>
    <vers num="35"> Qui ait: « Venit germanus
tuus fraudulenter et accepit benedictionem tuam ».
</vers>
    <vers num="36"> At ille subiunxit:
« Iuste vocatum est nomen eius Iacob; supplantavit enim
me en altera vice: primogenita mea ante tulit et nunc secundo
surripuit benedictionem meam ».
Rursumque ait: « Numquid non reservasti mihi
benedictionem? ».
</vers>
    <vers num="37"> Respondit Isaac: « Ecce,
dominum tuum illum constitui et omnes fratres eius servituti illius
subiugavi; frumento et vino stabilivi eum. Et tibi post hæc, fili
mi, ultra quid faciam? ».
</vers>
    <vers num="38"> Dixitque Esau ad patrem suum:
« Num unam tantum benedictionem habes, pater mi? Mihi
quoque obsecro, ut benedicas! ». Cumque eiulatu magno
fleret,
</vers>
    <vers num="39"> motus Isaac dixit ad eum:
« Ecce, procul a pinguedine terræ erit habitatio
tua
et procul a rore cæli desuper.
</vers>
    <vers num="40"> De gladio tuo vives
et fratri tuo servies.
Tempusque veniet, cum excutias
et solvas iugum eius de cervicibus tuis ».
</vers>
    <vers num="41"> Oderat ergo Esau Iacob pro
benedictione, qua benedixerat ei pater, dixitque in corde suo:
« Appropinquabunt dies luctus patris mei, et occidam
Iacob fratrem meum ».
</vers>
    <vers num="42"> Nuntiata sunt Rebeccæ verba Esau
filii eius maioris, quæ mittens et vocans Iacob filium suum
minorem dixit ad eum: « Ecce, Esau frater tuus minatur,
ut occidat te.
</vers>
    <vers num="43"> Nunc ergo, fili mi, audi vocem meam
et consurgens fuge ad Laban fratrem meum in Charran;
</vers>
    <vers num="44"> habitabisque cum eo dies paucos,
donec requiescat furor fratris tui,
</vers>
    <vers num="45"> et cesset indignatio eius,
obliviscaturque eorum, quæ fecisti in eum. Postea mittam et
adducam te inde huc. Cur utroque orbabor filio in uno
die? ».
</vers>
    <vers num="46"> Dixit quoque Rebecca ad Isaac:
« Tædet me vitæ meæ propter filias Heth; si acceperit
Iacob uxorem de filiabus Heth sicut istis de filiabus terræ, nolo
vivere ».</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Vocavit itaque Isaac Iacob et
benedixit eum præcepitque ei dicens: « Noli accipere
coniugem de filiabus Chanaan;
</vers>
    <vers num="2"> surge, vade in Paddanaram ad domum
Bathuel patris matris tuæ et accipe tibi inde uxorem de filiabus
Laban avunculi tui.
</vers>
    <vers num="3"> Deus autem omnipotens benedicat tibi
et crescere te faciat atque multiplicet, ut sis in multitudinem
populorum;
</vers>
    <vers num="4"> et det tibi benedictiones Abraham
tibi et semini tuo tecum, ut possideas terram peregrinationis tuæ,
quam pollicitus est Deus avo tuo ».
</vers>
    <vers num="5"> Cumque dimisisset eum Isaac,
profectus est in Paddanaram ad Laban filium Bathuel Aramæi fratrem
Rebeccæ matris Iacob et Esau.
</vers>
    <vers num="6"> Videns autem Esau quod benedixisset
pater suus Iacob et misisset eum in Paddanaram, ut inde uxorem
duceret, et quod post benedictionem præcepisset ei dicens:
« Non accipies uxorem de filiabus
Chanaan »,
</vers>
    <vers num="7"> quodque obœdiens Iacob parentibus
suis isset in Paddanaram;
</vers>
    <vers num="8"> probans quoque quod non libenter
aspiceret filias Chanaan pater suus,
</vers>
    <vers num="9"> ivit ad Ismaelem et duxit uxorem,
absque iis, quas habebat, Mahalath filiam Ismael filii Abraham
sororem Nabaioth.
</vers>
    <vers num="10"> Igitur egressus Iacob de Bersabee
pergebat Charran.
</vers>
    <vers num="11"> Cumque venisset ad quendam locum et
vellet in eo requiescere post solis occubitum, tulit de lapidibus,
qui iacebant, et supponens capiti suo dormivit in eodem loco.
</vers>
    <vers num="12"> Viditque in somnio scalam stantem
super terram et cacumen illius tangens cælum, angelos quoque Dei
ascendentes et descendentes per eam
</vers>
    <vers num="13"> et Dominum innixum scalæ dicentem
sibi: « Ego sum Dominus, Deus Abraham patris tui et Deus
Isaac. Terram, in qua dormis, tibi dabo et semini tuo.
</vers>
    <vers num="14"> Eritque semen tuum quasi pulvis
terræ; dilataberis ad occidentem et orientem et septentrionem et
meridiem; et benedicentur in te et in semine tuo cunctæ tribus
terræ.
</vers>
    <vers num="15"> Et ecce, ego tecum sum et custodiam
te, quocumque perrexeris, et reducam te in terram hanc; nec
dimittam te, nisi complevero quæ dixi tibi ».
</vers>
    <vers num="16"> Cumque evigilasset Iacob de somno,
ait: « Vere Dominus est in loco isto, et ego
nesciebam ».
</vers>
    <vers num="17"> Pavensque: « Quam
terribilis est, inquit, locus iste! Non est hic aliud nisi domus
Dei et porta cæli ».
</vers>
    <vers num="18"> Surgens ergo Iacob mane tulit
lapidem, quem supposuerat capiti suo, et erexit in titulum fundens
oleum desuper.
</vers>
    <vers num="19"> Appellavitque nomen loci illius
Bethel; prius autem urbs vocabatur Luza.
</vers>
    <vers num="20"> Vovit Iacob etiam votum dicens:
« Si fuerit Deus mecum et custodierit me in via hac, per
quam ambulo, et dederit mihi panem ad vescendum et vestimentum ad
induendum,
</vers>
    <vers num="21"> reversusque fuero prospere ad domum
patris mei, erit mihi Dominus in Deum,
</vers>
    <vers num="22"> et lapis iste, quem erexi in
titulum, erit domus Dei; cunctorumque, quæ dederis mihi, decimas
offeram tibi ».</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Profectus ergo Iacob venit in
terram orientalium.
</vers>
    <vers num="2"> Et vidit puteum in agro, tres quoque
greges ovium accubantes iuxta eum; nam ex illo adaquabantur pecora,
et os eius grandi lapide claudebatur.
</vers>
    <vers num="3"> Morisque erat, ut, cunctis ovibus
congregatis, devolverent lapidem et, refectis gregibus, rursum
super os putei ponerent.
</vers>
    <vers num="4"> Dixitque ad pastores:
« Fratres, unde estis? ». Qui responderunt:
« De Charran ».
</vers>
    <vers num="5"> Quos interrogans:
« Numquid, ait, nostis Laban filium Nachor?
 ». Dixerunt: « Novimus ».
</vers>
    <vers num="6"> « Sanusne
est? », inquit. « Valet, inquiunt, et ecce
Rachel filia eius venit cum grege ».
</vers>
    <vers num="7"> Dixitque: « Adhuc multum
diei superest, nec est tempus, ut congregentur greges; date potum
ovibus et sic ad pastum eas reducite ».
</vers>
    <vers num="8"> Qui responderunt: « Non
possumus, donec omnia pecora congregentur et amoveamus lapidem de
ore putei, ut adaquemus greges ».
</vers>
    <vers num="9"> Adhuc loquebatur cum eis, et ecce
Rachel veniebat cum ovibus patris sui; nam gregem ipsa
pascebat.
</vers>
    <vers num="10"> Cum vidisset Iacob Rachel filiam
Laban avunculi sui ovesque Laban avunculi sui, accedens amovit
lapidem de ore putei
</vers>
    <vers num="11"> et adaquavit gregem Laban avunculi
sui. Tunc Iacob osculatus est Rachel et elevata voce flevit;
</vers>
    <vers num="12"> et indicavit ei quod frater esset
patris eius et filius Rebeccæ. At illa festinans nuntiavit patri
suo.
</vers>
    <vers num="13"> Qui cum audisset venisse Iacob
filium sororis suæ, cucurrit obviam ei; complexusque eum et in
oscula ruens duxit in domum suam. Auditis autem omnibus, quæ
evenerant,
</vers>
    <vers num="14"> respondit: « Vere os meum
es et caro mea! ».
Et, postquam Iacob habitavit apud eum per dies mensis unius,
</vers>
    <vers num="15"> dixit ei Laban: « Num,
quia frater meus es, gratis servies mihi? Dic quid mercedis
accipias ».
</vers>
    <vers num="16"> Habebat vero filias duas: nomen
maioris Lia, minor vero appellabatur Rachel;
</vers>
    <vers num="17"> sed Lia lippis erat oculis, Rachel
decora et venusto aspectu.
</vers>
    <vers num="18"> Quam diligens Iacob ait:
« Serviam tibi pro Rachel filia tua minore septem
annis ».
</vers>
    <vers num="19"> Respondit Laban: « Melius
est, ut tibi eam dem quam alteri viro; mane apud
me ».
</vers>
    <vers num="20"> Servivit igitur Iacob pro Rachel
septem annis, et videbantur illi pauci dies præ amoris
magnitudine.
</vers>
    <vers num="21"> Dixitque ad Laban: « Da
mihi uxorem meam, quia iam tempus expletum est, ut ingrediar ad
eam ».
</vers>
    <vers num="22"> Qui, vocatis omnibus viris loci ad
convivium, fecit nuptias.
</vers>
    <vers num="23"> Et vespere sumpsit Liam filiam suam
et introduxit ad eum, et venit ad eam.
</vers>
    <vers num="24"> Et dedit Laban ancillam filiæ
Zelpham nomine.
Facto mane, vidit, et ecce erat Lia.
</vers>
    <vers num="25"> Et dixit ad socerum suum:
« Quid hoc fecisti mihi? Nonne pro Rachel servivi tibi?
Quare imposuisti mihi? ».
</vers>
    <vers num="26"> Respondit Laban: « Non
est in loco nostro consuetudinis, ut minorem ante maiorem tradamus
ad nuptias.
</vers>
    <vers num="27"> Imple hebdomadam hanc, et alteram
quoque dabo tibi pro opere, quo serviturus es mihi septem annis
aliis ».
</vers>
    <vers num="28"> Acquievit placito et, hebdomada
transacta, dedit ei Laban filiam suam Rachel uxorem,
</vers>
    <vers num="29"> cui servam Bilham tradidit.
</vers>
    <vers num="30"> Et ingressus etiam ad Rachel amavit
eam plus quam Liam serviens apud eum septem annis aliis.
</vers>
    <vers num="31"> Videns autem Dominus quod despiceret
Liam, aperuit vulvam eius, Rachel sterili permanente.
</vers>
    <vers num="32"> Et concepit Lia et genuit filium
vocavitque nomen eius Ruben dicens: « Vidit Dominus
humilitatem meam; nunc amabit me vir meus ».
</vers>
    <vers num="33"> Rursumque concepit et peperit filium
et ait: « Quoniam audivit me Dominus haberi contemptui,
dedit etiam istum mihi »; vocavitque nomen illius
Simeon.
</vers>
    <vers num="34"> Concepit tertio et genuit alium
filium dixitque: « Nunc quoque copulabitur mihi maritus
meus, eo quod pepererim ei tres filios »; et idcirco
appellavit nomen eius Levi.
</vers>
    <vers num="35"> Quarto concepit et peperit filium et
ait: « Modo confitebor Domino »; et ob hoc
vocavit eum Iudam. Cessavitque parere.</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Cernens autem Rachel quod
infecunda esset, invidit sorori et ait marito suo: « Da
mihi liberos, alioquin moriar ».
</vers>
    <vers num="2"> Cui iratus respondit Iacob:
« Num pro Deo ego sum, qui privavit te fructu
ventris? ».
</vers>
    <vers num="3"> At illa: « Ecce, inquit,
famula mea Bilha; ingredere ad illam, ut pariat super genua mea, et
habeam ex illa et ego filios ».
</vers>
    <vers num="4"> Deditque illi Bilham famulam suam in
coniugium. Quæ,
</vers>
    <vers num="5"> ingresso ad se Iacob, concepit et
peperit filium.
</vers>
    <vers num="6"> Dixitque Rachel:
« Iudicavit mihi Deus et exaudivit vocem quoque meam
dans mihi filium »; et idcirco appellavit nomen illius
Dan.
</vers>
    <vers num="7"> Rursumque Bilha famula Rachel
concepit et peperit Iacob alterum filium, et
</vers>
    <vers num="8"> ait Rachel: « Certamina
Dei certavi cum sorore mea et invalui »; vocavitque eum
Nephthali.
</vers>
    <vers num="9"> Sentiens Lia quod parere desisset,
sumpsit Zelpham ancillam suam et tradidit eam Iacob in uxorem.
</vers>
    <vers num="10"> Quæ peperit Iacob filium.
</vers>
    <vers num="11"> Dixitque Lia:
« Feliciter! »; et idcirco vocavit nomen eius
Gad.
</vers>
    <vers num="12"> Peperit quoque Zelpha ancilla Liæ
Iacob alterum filium.
</vers>
    <vers num="13"> Dixitque Lia: « Pro
beatitudine mea! Beatam quippe me dicent mulieres »;
propterea appellavit eum Aser.
</vers>
    <vers num="14"> Egressus autem Ruben tempore messis
triticeæ, repperit in agro mandragoras, quas Liæ matri suæ
detulit. Dixitque Rachel: « Da mihi partem de
mandragoris filii tui ».
</vers>
    <vers num="15"> Illa respondit: « Parumne
tibi videtur, quod præripueris maritum mihi, ut etiam mandragoras
filii mei auferas? ». Ait Rachel: « Dormiat
ergo tecum hac nocte pro mandragoris filii tui ».
</vers>
    <vers num="16"> Redeuntique ad vesperam Iacob de
agro egressa est in occursum eius Lia et: « Ad me,
inquit, intrabis, quia mercede conduxi te pro mandragoris filii
mei ». Dormivitque cum ea nocte illa.
</vers>
    <vers num="17"> Et exaudivit Deus Liam, concepitque
et peperit Iacob filium quintum
</vers>
    <vers num="18"> et ait: « Dedit Deus
mercedem mihi, quia dedi ancillam meam viro meo »;
appellavitque nomen illius Issachar.
</vers>
    <vers num="19"> Rursum Lia concepit et peperit Iacob
sextum filium
</vers>
    <vers num="20"> et ait: « Donavit me Deus
dono bono; hac vice honorabit me maritus meus, eo quod genuerim ei
sex filios »; et idcirco appellavit nomen eius
Zabulon.
</vers>
    <vers num="21"> Post quem peperit filiam nomine
Dinam.
</vers>
    <vers num="22"> Recordatus quoque Deus Rachelis
exaudivit eam Deus et aperuit vulvam illius.
</vers>
    <vers num="23"> Quæ concepit et peperit filium
dicens: « Abstulit Deus opprobrium
meum »;
</vers>
    <vers num="24"> et vocavit nomen illius Ioseph
dicens: « Addat mihi Dominus filium alterum!
 ».
</vers>
    <vers num="25"> Nato autem Ioseph, dixit Iacob ad
Laban: « Dimitte me, ut revertar in patriam et ad terram
meam.
</vers>
    <vers num="26"> Da mihi uxores et liberos meos, pro
quibus servivi tibi, ut abeam; tu nosti servitutem, qua servivi
tibi ».
</vers>
    <vers num="27"> Ait illi Laban:
« Inveniam gratiam in conspectu tuo; augurio didici,
quia benedixerit mihi Deus propter te.
</vers>
    <vers num="28"> Constitue mercedem tuam, quam dem
tibi ».
</vers>
    <vers num="29"> At ille respondit: « Tu
nosti quomodo servierim tibi et quanti in manibus meis facti sint
greges tui.
</vers>
    <vers num="30"> Modicum habuisti, antequam venirem
ad te, et nunc multiplicatum est vehementer, benedixitque tibi
Dominus ad introitum meum. Nunc autem quando providebo etiam domui
meæ? ».
</vers>
    <vers num="31"> Dixitque Laban: « Quid
tibi dabo? ». At ille ait: « Nihil mihi
dabis; si feceris, quod postulo, iterum pascam et custodiam pecora
tua.
</vers>
    <vers num="32"> Gyrabo omnes greges tuos hodie;
separa cuncta pecora varia et maculosa et, quodcumque furvum in
ovibus et maculosum variumque in capris fuerit, erit merces
mea.
</vers>
    <vers num="33"> Respondebitque mihi cras iustitia
mea; quando veneris, ut inspicias mercedem meam, omnia, quæ non
fuerint varia et maculosa in capris et furva in ovibus, furti me
arguent ».
</vers>
    <vers num="34"> Dixit Laban: « Gratum
habeo, quod petis! ».
</vers>
    <vers num="35"> Et separavit in die illo hircos
striatos atque maculosos et omnes capras varias et maculosas, omne,
in quo album erat, et omne furvum in ovibus, et tradidit in manu
filiorum suorum.
</vers>
    <vers num="36"> Et posuit spatium itineris trium
dierum inter se et Iacob, qui pascebat reliquos greges Laban.
</vers>
    <vers num="37"> Tollens ergo Iacob virgas virides
populeas et amygdalinas et ex platanis, ex parte ita decorticavit
eas, ut in his, quæ spoliata fuerant, candor appareret.
</vers>
    <vers num="38"> Posuitque virgas, quas ex parte
decorticaverat, in canalibus, ubi effundebatur aqua, ut, cum
venissent greges ad bibendum, ante oculos haberent virgas et in
aspectu earum conciperent.
</vers>
    <vers num="39"> Factumque est ut in ipso calore
coitus greges intuerentur virgas et parerent striata et varia et
maculosa.
</vers>
    <vers num="40"> Agnos autem segregavit Iacob et
posuit gregem ex adverso striatorum et omnium furvorum in grege
Laban et constituit sibi greges seorsum neque statuit eos cum grege
Laban.
</vers>
    <vers num="41"> Quotiescumque igitur calefiebant
pecora robusta, ponebat Iacob virgas in canalibus aquarum ante
oculos pecorum, ut in earum contemplatione conciperent.
</vers>
    <vers num="42"> Quando vero pecora debilia erant,
non ponebat eas. Factaque sunt debilia Laban et robusta Iacob;
</vers>
    <vers num="43"> ditatusque est homo ultra modum et
habuit greges multos, ancillas et servos, camelos et asinos.</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Postquam autem audivit verba
filiorum Laban dicentium: « Tulit Iacob omnia, quæ
fuerunt patris nostri, et de patris nostri facultate acquisivit has
divitias »,
</vers>
    <vers num="2"> animadvertit quoque faciem Laban quod
non esset erga se sicut heri et nudiustertius.
</vers>
    <vers num="3"> Et dixit Dominus ad Iacob:
« Revertere in terram patrum tuorum et ad cognationem
tuam, eroque tecum ».
</vers>
    <vers num="4"> Misit Iacob et vocavit Rachel et Liam
in agrum, ubi pascebat greges,
</vers>
    <vers num="5"> dixitque eis: « Video
faciem patris vestri quod non sit erga me sicut heri et
nudiustertius; Deus autem patris mei fuit mecum,
</vers>
    <vers num="6"> et ipsæ nostis quod totis viribus
meis servierim patri vestro.
</vers>
    <vers num="7"> Sed pater vester circumvenit me et
mutavit mercedem meam decem vicibus; et tamen non dimisit eum Deus,
ut noceret mihi.
</vers>
    <vers num="8"> Si quando dixit: "Variæ erunt
mercedes tuæ", pariebant omnes oves varios fetus. Quando vero e
contrario ait: "Striata quæque accipies pro mercede", omnes greges
striata pepererunt.
</vers>
    <vers num="9"> Tulitque Deus substantiam patris
vestri et dedit mihi.
</vers>
    <vers num="10"> Postquam enim conceptus gregis
tempus advenerat, levavi oculos meos et vidi in somnis ascendentes
mares super feminas, striatos et varios et respersos.
</vers>
    <vers num="11"> Dixitque angelus Dei ad me in
somnis: "Iacob". Et ego respondi: Adsum.
</vers>
    <vers num="12"> Qui ait: "Leva oculos tuos et vide
universos masculos ascendentes super feminas, striatos et varios
atque respersos. Vidi enim omnia, quæ fecit tibi Laban.
</vers>
    <vers num="13"> Ego sum Deus Bethel, ubi unxisti
lapidem et votum vovisti mihi. Nunc ergo surge et egredere de terra
hac revertens in terram nativitatis tuæ" ».
</vers>
    <vers num="14"> Responderunt ei Rachel et Lia:
« Numquid habemus adhuc partem et hereditatem in domo
patris nostri?
</vers>
    <vers num="15"> Nonne quasi alienas reputavit nos et
vendidit nos comeditque pretium nostrum?
</vers>
    <vers num="16"> Sed omnes opes, quas tulit Deus
patri nostro, nobis abstulit ac filiis nostris; unde omnia, quæ
præcepit tibi Deus, fac ».
</vers>
    <vers num="17"> Surrexit itaque Iacob et imposuit
liberos suos ac coniuges suas super camelos.
</vers>
    <vers num="18"> Tulitque omnes greges suos et omnem
substantiam suam, quidquid in Paddanaram acquisierat, ut iret ad
Isaac patrem suum in terram Chanaan.
</vers>
    <vers num="19"> Eo tempore Laban ierat ad tondendas
oves, et Rachel furata est theraphim patris sui.
</vers>
    <vers num="20"> Iacob autem decepit cor Laban, non
indicans ei quod fugeret.
</vers>
    <vers num="21"> Cumque fugisset cum omnibus, quæ
possidebat, et, amne transmisso, pergeret contra montem Galaad,
</vers>
    <vers num="22"> nuntiatum est Laban die tertio quod
fugisset Iacob.
</vers>
    <vers num="23"> Qui, assumptis fratribus suis,
persecutus est eum diebus septem et comprehendit eum in monte
Galaad.
</vers>
    <vers num="24"> Venit autem Deus ad Laban Aramæum
per somnium noctis dixitque ei: "Cave, ne quidquam loquaris contra
Iacob!".
</vers>
    <vers num="25"> Iamque Iacob extenderat in monte
tabernaculum, cum Laban, consecutus eum cum fratribus suis, in
eodem monte Galaad fixit tentorium.
</vers>
    <vers num="26"> Et dixit ad Iacob:
« Quare ita egisti et decepisti cor meum, abigens filias
meas quasi captivas gladio?
</vers>
    <vers num="27"> Cur clam fugisti et decepisti me,
non indicans mihi, ut prosequerer te cum gaudio et canticis et
tympanis et citharis?
</vers>
    <vers num="28"> Non es passus, ut oscularer filios
meos ac filias; stulte operatus es. Et nunc
</vers>
    <vers num="29"> valet quidem manus mea reddere tibi
malum, sed Deus patris vestri heri dixit mihi: “Cave, ne
loquaris contra Iacob quidquam!”.
</vers>
    <vers num="30"> Esto, profectus es, quia desiderio
tibi erat domus patris tui; cur furatus es deos
meos? ».
</vers>
    <vers num="31"> Respondit Iacob: « Quia
timui. Dixi enim, ne forte violenter auferres filias tuas a me.
</vers>
    <vers num="32"> Apud quemcumque inveneris deos tuos,
non vivat! Coram fratribus nostris scrutare, quidquid tuorum apud
me inveneris, et aufer ». Ignorabat enim Iacob quod
Rachel furata esset theraphim.
</vers>
    <vers num="33"> Ingressus itaque Laban tabernacula
Iacob et Liæ et utriusque famulæ, non invenit. Egressus de
tentorio Liæ, intravit tentorium Rachelis.
</vers>
    <vers num="34"> Illa autem absconderat theraphim in
stramento cameli et sedit desuper. Scrutantique omne tentorium et
nihil invenienti
</vers>
    <vers num="35"> ait: « Ne irascatur
dominus meus, quod coram te assurgere nequeo, quia iuxta
consuetudinem feminarum nunc accidit mihi ». Quæsivit
ergo et non invenit theraphim.
</vers>
    <vers num="36"> Tumensque Iacob cum iurgio ait:
« Quam ob culpam meam et ob quod peccatum meum sic
persecutus es me,
</vers>
    <vers num="37"> quia scrutatus es omnem
supellectilem meam? Quid invenisti de cuncta substantia domus tuæ?
Pone hic coram fratribus meis et fratribus tuis, et iudicent inter
me et te.
</vers>
    <vers num="38"> Ecce, viginti annis fui tecum. Oves
tuæ et capræ non abortiverunt, arietes gregis tui non comedi;
</vers>
    <vers num="39"> nec dilaceratum a bestia ostendi
tibi: ego damnum omne reddebam; quidquid die noctuque furto
perierat, a me exigebas.
</vers>
    <vers num="40"> Die æstu consumebar et nocte gelu,
fugiebatque somnus ab oculis meis.
</vers>
    <vers num="41"> Sic per viginti annos in domo tua
servivi tibi: quattuordecim pro filiabus et sex pro gregibus tuis;
immutasti quoque mercedem meam decem vicibus.
</vers>
    <vers num="42"> Nisi Deus patris mei, Deus Abraham
et Timor Isaac, affuisset mihi, certemodo nudum me dimisisses;
afflictionem meam et laborem manuum mearum respexit Deus et
iudicavit heri ».
</vers>
    <vers num="43"> Respondit ei Laban:
« Filiæ filiæ meæ et filii filii mei et greges greges
mei et omnia, quæ cernis, mea sunt; et filiabus meis quid possum
facere illis hodie et filiis earum, quos genuerunt?
</vers>
    <vers num="44"> Veni ergo, et ineamus fœdus ego et
tu, ut sit in testimonium inter me et te ».
</vers>
    <vers num="45"> Tulit itaque Iacob lapidem et erexit
illum in titulum;
</vers>
    <vers num="46"> dixitque fratribus suis:
« Afferte lapides ». Qui congregantes
fecerunt tumulum comederuntque ibi super eum.
</vers>
    <vers num="47"> Quem vocavit Laban Iegarsahadutha
(id est Tumulus testimonii), et Iacob Galed (uterque iuxta
proprietatem linguæ suæ).
</vers>
    <vers num="48"> Dixitque Laban: « Tumulus
iste testis erit inter me et te hodie »; et idcirco
appellatum est nomen eius Galed (id est Tumulus testis)
</vers>
    <vers num="49"> et etiam Maspha (id est Specula),
quia dixit: « Speculetur Dominus inter me et te, quando
absconditi erimus ab invicem.
</vers>
    <vers num="50"> Si afflixeris filias meas et si
introduxeris uxores alias super eas, cum nemo nobiscum sit, vide,
Deus est testis inter me et te ».
</vers>
    <vers num="51"> Dixitque Laban ad Iacob:
« En tumulus hic et lapis, quem erexi inter me et
te.
</vers>
    <vers num="52"> Testis erit tumulus iste et lapis
quod ego non transibo tumulum hunc pergens ad te, neque tu
transibis tumulum hunc et lapidem hunc ad malum.
</vers>
    <vers num="53"> Deus Abraham et Deus Nachor iudicent
inter nos ».
Iuravit Iacob per Timorem patris sui Isaac;
</vers>
    <vers num="54"> immolatisque victimis in monte,
vocavit fratres suos, ut ederent panem. Qui cum comedissent,
pernoctaverunt in monte.</vers>
  </cap>
  <subtitulum>Capitulum 32</subtitulum>
  <cap num="32">
    <vers num="1"> Laban vero de nocte consurgens
osculatus est filios et filias suas et benedixit illis reversusque
est in locum suum.
</vers>
    <vers num="2"> Iacob quoque abiit itinere, quo
cœperat, fueruntque ei obviam angeli Dei.
</vers>
    <vers num="3"> Quos cum vidisset, ait:
« Castra Dei sunt hæc »; et appellavit nomen
loci illius Mahanaim (id est Castra).
</vers>
    <vers num="4"> Misit autem nuntios ante se ad Esau
fratrem suum in terram Seir, in regionem Edom.
</vers>
    <vers num="5"> Præcepitque eis dicens:
« Sic loquimini domino meo Esau: Hæc dicit servus tuus
Iacob: Apud Laban peregrinatus sum et fui usque in præsentem
diem.
</vers>
    <vers num="6"> Habeo boves et asinos, oves et servos
atque ancillas; mittoque nunc legationem ad dominum meum, ut
inveniam gratiam in conspectu tuo ».
</vers>
    <vers num="7"> Reversique sunt nuntii ad Iacob
dicentes: « Venimus ad Esau fratrem tuum, et ecce
properat in occursum tibi cum quadringentis viris ».
</vers>
    <vers num="8"> Timuit Iacob valde et perterritus
divisit populum, qui secum erat, greges quoque et oves et boves et
camelos in duas turmas
</vers>
    <vers num="9"> dicens: « Si venerit Esau
ad unam turmam et percusserit eam, alia turma, quæ reliqua est,
salvabitur ».
</vers>
    <vers num="10"> Dixitque Iacob: « Deus
patris mei Abraham et Deus patris mei Isaac, Domine, qui dixisti
mihi: "Revertere in terram tuam et in locum nativitatis tuæ, et
benefaciam tibi",
</vers>
    <vers num="11"> minor sum cunctis miserationibus et
cuncta veritate, quam explesti servo tuo. In baculo meo transivi
Iordanem istum et nunc cum duabus turmis regredior.
</vers>
    <vers num="12"> Erue me de manu fratris mei, de manu
Esau, quia valde eum timeo; ne forte veniens percutiat matrem cum
filiis.
</vers>
    <vers num="13"> Tu locutus es quod bene mihi faceres
et dilatares semen meum sicut arenam maris, quæ præ multitudine
numerari non potest ».
</vers>
    <vers num="14"> Mansit ibi nocte illa et sumpsit de
his, quæ habebat, munera Esau fratri suo:
</vers>
    <vers num="15"> capras ducentas, hircos viginti,
oves ducentas et arietes viginti,
</vers>
    <vers num="16"> camelos fetas cum pullis suis
triginta, vaccas quadraginta et tauros decem, asinas viginti et
pullos earum decem.
</vers>
    <vers num="17"> Et misit per manus servorum suorum
singulos seorsum greges dixitque pueris suis:
« Antecedite me, et sit spatium inter gregem et
gregem ».
</vers>
    <vers num="18"> Et præcepit priori dicens:
« Si obvium habueris Esau fratrem meum, et
interrogaverit te: "Cuius es?" et "Quo vadis?" et "Cuius sunt ista,
quæ sequeris?",
</vers>
    <vers num="19"> respondebis: Servi tui Iacob; munera
misit domino meo Esau. Ipse quoque post nos venit ».
</vers>
    <vers num="20"> Similiter mandata dedit secundo ac
tertio et cunctis, qui sequebantur greges, dicens:
« Iisdem verbis loquimini ad Esau, cum inveneritis
eum,
</vers>
    <vers num="21"> et addetis: Ipse quoque servus tuus
Iacob iter nostrum insequitur. Dixit enim: Placabo illum muneribus,
quæ præcedunt, et postea videbo faciem eius: forsitan
propitiabitur mihi ».
</vers>
    <vers num="22"> Præcesserunt itaque munera ante
eum, ipse vero mansit nocte illa in castris.
</vers>
    <vers num="23"> Cumque nocte surrexisset, tulit duas
uxores suas et totidem famulas cum undecim filiis et transivit
vadum Iaboc;
</vers>
    <vers num="24"> sumptis ergo traductisque illis et
omnibus, quæ ad se pertinebant, per torrentem,
</vers>
    <vers num="25"> mansit solus.
Et ecce vir luctabatur cum eo usque mane.
</vers>
    <vers num="26"> Qui cum videret quod eum superare
non posset, tetigit acetabulum femoris eius, et statim luxatum est
acetabulum femoris Iacob, cum luctaretur cum illo.
</vers>
    <vers num="27"> Dixitque: « Dimitte me,
iam enim ascendit aurora ». Respondit: « Non
dimittam te, nisi benedixeris mihi ».
</vers>
    <vers num="28"> Ait ad eum: « Quod nomen
est tibi? ». Respondit:
« Iacob ».
</vers>
    <vers num="29"> At ille: « Nequaquam,
inquit, Iacob amplius appellabitur nomen tuum, sed Israel: quoniam
certasti cum Deo et cum hominibus et
prævaluisti! ».
</vers>
    <vers num="30"> Interrogavit eum Iacob:
« Dic mihi, quo appellaris nomine? ».
Respondit: « Cur quæris nomen meum? ». Et
benedixit ei in eodem loco.
</vers>
    <vers num="31"> Vocavitque Iacob nomen loci illius
Phanuel dicens: « Vidi Deum facie ad faciem, et salva
facta est anima mea ».
</vers>
    <vers num="32"> Ortusque est ei sol, cum
transgrederetur Phanuel; ipse vero claudicabat propter femur.
</vers>
    <vers num="33"> Quam ob causam non comedunt filii
Israel nervum, qui est in femore, usque in præsentem diem, eo quod
tetigerit nervum femoris Iacob.</vers>
  </cap>
  <subtitulum>Capitulum 33</subtitulum>
  <cap num="33">
    <vers num="1"> Elevans autem Iacob oculos suos
vidit venientem Esau et cum eo quadringentos viros; divisitque
filios Liæ et Rachel ambarumque famularum.
</vers>
    <vers num="2"> Et posuit utramque ancillam et
liberos earum in principio, Liam vero et filios eius in secundo
loco, Rachel autem et Ioseph novissimos.
</vers>
    <vers num="3"> Et ipse prægrediens adoravit pronus
in terram septies, donec appropinquaret ad fratrem suum.
</vers>
    <vers num="4"> Currens itaque Esau obviam fratri suo
amplexatus est eum; stringensque collum eius osculatus est eum, et
fleverunt.
</vers>
    <vers num="5"> Levatisque oculis, vidit mulieres et
liberos earum et ait: « Qui sunt isti
tibi? ». Respondit: « Liberi sunt, quos
donavit mihi Deus servo tuo ».
</vers>
    <vers num="6"> Et appropinquantes ancillæ et filii
earum incurvati sunt.
</vers>
    <vers num="7"> Accessit quoque Lia cum liberis suis
et, cum similiter adorassent, extremi Ioseph et Rachel
adoraverunt.
</vers>
    <vers num="8"> « Quænam sunt, inquit,
istæ turmæ, quas obvias habui? ». Respondit:
« Ut invenirem gratiam coram domino
meo ».
</vers>
    <vers num="9"> At ille: « Habeo, ait,
plurima, frater mi; sint tua tibi ».
</vers>
    <vers num="10"> Dixit Iacob: « Noli ita,
obsecro; sed, si inveni gratiam in oculis tuis, accipe munusculum
de manibus meis; sic enim vidi faciem tuam quasi viderim vultum
Dei, et mihi propitius fuisti.
</vers>
    <vers num="11"> Suscipe, quæso, benedictionem, quæ
allata est tibi; quia Deus misertus est mihi, et habeo
omnia ».
Et, cum compelleret illum, suscepit
</vers>
    <vers num="12"> et ait: « Gradiamur
simul, eroque socius itineris tui ».
</vers>
    <vers num="13"> Dixit Iacob: « Nosti,
domine mi, quod parvulos habeam teneros et oves et boves fetas
mecum; quas si plus in ambulando fecero laborare vel una die,
morientur cuncti greges.
</vers>
    <vers num="14"> Præcedat dominus meus ante servum
suum; et ego sequar paulatim secundum gressum pecorum ante me et
secundum gressum parvulorum, donec veniam ad dominum meum in
Seir ».
</vers>
    <vers num="15"> Respondit Esau: « Oro te,
ut de populo, qui mecum est, saltem socii remaneant viæ
tuæ”. « Non est, inquit, necesse; hoc uno
indigeo, ut inveniam gratiam in conspectu domini
mei ».
</vers>
    <vers num="16"> Reversus est itaque illo die Esau
itinere suo in Seir.
</vers>
    <vers num="17"> Et Iacob venit in Succoth, ubi,
ædificata sibi domo et fixis tentoriis pro gregibus suis,
appellavit nomen loci illius Succoth (id est Tabernacula).
</vers>
    <vers num="18"> Transivitque Iacob incolumis ad
urbem Sichem, quæ est in terra Chanaan, cum veniret de Paddanaram;
et habitavit iuxta oppidum.
</vers>
    <vers num="19"> Emitque partem agri, in qua fixerat
tabernaculum suum, a filiis Hemmor patris Sichem centum
argenteis.
</vers>
    <vers num="20"> Et erexit ibi altare et vocavit
illud: « Deus est Deus Israel ».</vers>
  </cap>
  <subtitulum>Capitulum 34</subtitulum>
  <cap num="34">
    <vers num="1"> Egressa est autem Dina filia, quam
Lia pepererat Iacob, ut videret filias regionis illius.
</vers>
    <vers num="2"> Quam cum vidisset Sichem filius
Hemmor Hevæi principis terræ illius, adamavit eam et rapuit; et
dormivit cum illa, vi opprimens illam.
</vers>
    <vers num="3"> Et conglutinata est anima eius cum
ea, et amavit puellam et locutus est ad cor eius.
</vers>
    <vers num="4"> Dixitque ad Hemmor patrem suum:
« Accipe mihi puellam hanc coniugem ».
</vers>
    <vers num="5"> Cum audisset Iacob quod violasset
Dinam filiam suam, absentibus filiis et in pastu pecorum occupatis,
siluit, donec redirent.
</vers>
    <vers num="6"> Egresso autem Hemmor patre Sichem, ut
loqueretur ad Iacob,
</vers>
    <vers num="7"> ecce filii Iacob veniebant de agro,
auditoque, quod acciderat, contristati et irati sunt valde, eo quod
fœdam rem esset operatus in Israel et, violata filia Iacob, rem
illicitam perpetrasset.
</vers>
    <vers num="8"> Locutus est itaque Hemmor ad eos:
« Sichem filii mei adhæsit anima filiæ vestræ; date
eam illi uxorem,
</vers>
    <vers num="9"> et iungamus vicissim conubia: filias
vestras tradite nobis et filias nostras accipite vobis.
</vers>
    <vers num="10"> Et habitate nobiscum; terra in
potestate vestra est: manete, perambulate et possidete
eam ».
</vers>
    <vers num="11"> Sed et Sichem ad patrem et ad
fratres eius ait: « Inveniam gratiam coram vobis et,
quæcumque statueritis, dabo.
</vers>
    <vers num="12"> Augete mihi valde dotem et munera;
libens tribuam, quod petieritis. Tantum date mihi puellam hanc
uxorem ».
</vers>
    <vers num="13"> Responderunt filii Iacob Sichem et
Hemmor patri eius in dolo ob stuprum sororis:
</vers>
    <vers num="14"> « Non possumus facere,
quod petitis, dare sororem nostram homini incircumciso, opprobrium
enim esset nobis.
</vers>
    <vers num="15"> In hoc tantum valebimus acquiescere
vobis: si esse volueritis similes nostri, circumcidatur in vobis
omne masculini sexus;
</vers>
    <vers num="16"> tunc dabimus et accipiemus mutuo
filias nostras ac vestras et habitabimus vobiscum erimusque unus
populus.
</vers>
    <vers num="17"> Si autem circumcidi nolueritis,
tollemus filiam nostram et recedemus ».
</vers>
    <vers num="18"> Placuit oblatio eorum Hemmor et
Sichem filio eius,
</vers>
    <vers num="19"> nec distulit adulescens quin statim,
quod petebatur, expleret; amabat enim filiam Iacob valde, et ipse
erat inclitus in omni domo patris sui.
</vers>
    <vers num="20"> Ingressique portam urbis, Hemmor et
Sichem filius eius locuti sunt ad viros civitatis suæ:
</vers>
    <vers num="21"> « Viri isti pacifici sunt
erga nos; maneant in terra et perambulent eam, quæ spatiosa et
lata est eis; filias eorum accipiemus uxores et nostras illis
dabimus.
</vers>
    <vers num="22"> Tantum in hoc valebunt viri
acquiescere nobis, ut maneant nobiscum et efficiamur unus populus,
si circumcidamus masculos nostros ritum gentis imitantes;
</vers>
    <vers num="23"> et pecora et substantia et armenta
eorum nostra erunt. Tantum in hoc acquiescamus, et habitabunt
nobiscum ».
</vers>
    <vers num="24"> Assensique sunt omnes, circumcisis
cunctis maribus, qui egrediebantur e porta civitatis suæ.
</vers>
    <vers num="25"> Et ecce, die tertio, quando
gravissimus vulnerum dolor est, arreptis duo filii Iacob Simeon et
Levi fratres Dinæ gladiis, ingressi sunt urbem securi;
interfectisque omnibus masculis,
</vers>
    <vers num="26"> Hemmor et Sichem pariter necaverunt,
tollentes Dinam de domo Sichem sororem suam.
</vers>
    <vers num="27"> Filii Iacob irruerunt super occisos,
et depopulati sunt urbem in ultionem stupri.
</vers>
    <vers num="28"> Oves eorum et armenta et asinos
cunctaque, quæ in civitate et in agris erant, tulerunt.
</vers>
    <vers num="29"> Omnes opes eorum, parvulos quoque et
uxores duxerunt captivas et diripuerunt omnia, quæ in domibus
erant.
</vers>
    <vers num="30"> Iacob autem dixit ad Simeon et Levi:
« Turbastis me et odiosum fecistis me Chananæis et
Pherezæis habitatoribus terræ huius. Nos pauci sumus; illi
congregati percutient me, et delebor ego et domus
mea ».
</vers>
    <vers num="31"> Responderunt: « Numquid
ut scorto abuti debuere sorore nostra? ».</vers>
  </cap>
  <subtitulum>Capitulum 35</subtitulum>
  <cap num="35">
    <vers num="1"> Locutus est Deus ad Iacob:
« Surge et ascende Bethel et habita ibi; facque altare
Deo, qui apparuit tibi, quando fugiebas Esau fratrem
tuum ».
</vers>
    <vers num="2"> Iacob vero, convocata omni domo sua,
ait: « Abigite deos alienos, qui in medio vestri sunt,
et mundamini ac mutate vestimenta vestra.
</vers>
    <vers num="3"> Surgamus et ascendamus in Bethel, ut
faciamus ibi altare Deo, qui exaudivit me in die tribulationis meæ
et socius fuit itineris mei ».
</vers>
    <vers num="4"> Dederunt ergo ei omnes deos alienos,
quos habebant, et inaures, quæ erant in auribus eorum; at ille
infodit ea subter Quercum, quæ est prope urbem Sichem.
</vers>
    <vers num="5"> Cumque profecti essent, terror Dei
invasit omnes per circuitum civitates, et non sunt ausi persequi
filios Iacob.
</vers>
    <vers num="6"> Venit igitur Iacob Luzam, quæ est in
terra Chanaan, id est Bethel, ipse et omnis populus cum eo.
</vers>
    <vers num="7"> Ædificavitque ibi altare et
appellavit nomen loci illius Deus Bethel; ibi enim apparuit ei
Deus, cum fugeret fratrem suum.
</vers>
    <vers num="8"> Eodem tempore mortua est Debora
nutrix Rebeccæ et sepulta est ad radices Bethel subter quercum;
vocatumque est nomen loci illius Quercus fletus.
</vers>
    <vers num="9"> Apparuit iterum Deus Iacob, postquam
reversus est de Paddanaram, benedixitque ei
</vers>
    <vers num="10"> dicens: « Non vocaberis
ultra Iacob, sed Israel erit nomen tuum », et appellavit
eum Israel.
</vers>
    <vers num="11"> Dixitque ei: « Ego Deus
omnipotens. Cresce et multiplicare; gens et congregatio nationum
erunt ex te, reges de lumbis tuis egredientur.
</vers>
    <vers num="12"> Terramque, quam dedi Abraham et
Isaac, dabo tibi; et semini tuo post te dabo terram
hanc ».
</vers>
    <vers num="13"> Et ascendit ab eo Deus.
</vers>
    <vers num="14"> Ille vero erexit titulum lapideum in
loco, quo locutus ei fuerat Deus, libans super eum libamina et
effundens oleum
</vers>
    <vers num="15"> vocansque nomen loci illius
Bethel.
</vers>
    <vers num="16"> Egressi sunt de Bethel. Et adhuc
spatium quoddam erat usque ad Ephratham, cum parturiret Rachel;
</vers>
    <vers num="17"> ob difficultatem partus periclitari
cœpit, dixitque ei obstetrix: « Noli timere, quia et
hac vice habes filium ».
</vers>
    <vers num="18"> Egrediente autem anima et imminente
iam morte, vocavit nomen filii sui Benoni (id est Filius doloris
mei); pater vero appellavit eum Beniamin (id est Filius
dextræ).
</vers>
    <vers num="19"> Mortua est ergo Rachel et sepulta
est in via, quæ ducit Ephratham; hæc est Bethlehem.
</vers>
    <vers num="20"> Erexitque Iacob titulum super
sepulcrum eius; hic est titulus monumenti Rachel usque in
præsentem diem.
</vers>
    <vers num="21"> Egressus inde Israel, fixit
tabernaculum trans Magdaleder (id est Turris gregis).
</vers>
    <vers num="22"> Cumque habitaret in illa regione,
abiit Ruben et dormivit cum Bilha concubina patris sui; quod illum
minime latuit.
Erant autem filii Iacob duodecim.
</vers>
    <vers num="23"> Filii Liæ: primogenitus Ruben et
Simeon et Levi et Iudas et Issachar et Zabulon.
</vers>
    <vers num="24"> Filii Rachel: Ioseph et
Beniamin.
</vers>
    <vers num="25"> Filii Bilhæ ancillæ Rachelis: Dan
et Nephthali.
</vers>
    <vers num="26"> Filii Zelphæ ancillæ Liæ: Gad et
Aser. Hi sunt filii Iacob, qui nati sunt ei in Paddanaram.
</vers>
    <vers num="27"> Venit Iacob ad Isaac patrem suum in
Mambre Cariatharbe, id est Hebron, ubi peregrinatus est Abraham et
Isaac.
</vers>
    <vers num="28"> Et completi sunt dies Isaac centum
octoginta annorum;
</vers>
    <vers num="29"> consumptusque ætate mortuus est et
appositus est populo suo senex et plenus dierum. Et sepelierunt eum
Esau et Iacob filii sui.</vers>
  </cap>
  <subtitulum>Capitulum 36</subtitulum>
  <cap num="36">
    <vers num="1"> Hæ sunt autem generationes Esau.
Ipse est Edom.
</vers>
    <vers num="2"> Esau accepit uxores de filiabus
Chanaan: Ada filiam Elon Hetthæi et Oolibama filiam Ana filii
Sebeon Horræi;
</vers>
    <vers num="3"> Basemath quoque filiam Ismael sororem
Nabaioth.
</vers>
    <vers num="4"> Peperit autem Ada Eliphaz, Basemath
genuit Rahuel,
</vers>
    <vers num="5"> Oolibama genuit Iehus et Ialam et
Core.
Hi filii Esau, qui nati sunt ei in terra Chanaan.
</vers>
    <vers num="6"> Tulit autem Esau uxores suas et
filios et filias et omnes animas domus suæ et pecora armenta et
cuncta, quæ acquisierat in terra Chanaan, et abiit in terram Seir;
recessitque a fratre suo Iacob.
</vers>
    <vers num="7"> Divites enim erant valde et simul
habitare non poterant; nec sustinebat eos terra peregrinationis
eorum præ multitudine gregum.
</vers>
    <vers num="8"> Habitavitque Esau in monte Seir. Ipse
est Edom.
</vers>
    <vers num="9"> Hæ autem sunt generationes Esau
patris Edom in monte Seir,
</vers>
    <vers num="10"> et hæc nomina filiorum eius:
Eliphaz filius Ada uxoris Esau, Rahuel quoque filius Basemath
uxoris eius.
</vers>
    <vers num="11"> Fueruntque Eliphaz filii: Theman,
Omar, Sepho et Gatham et Cenez.
</vers>
    <vers num="12"> Erat autem Thamna concubina Eliphaz
filii Esau, quæ peperit ei Amalec. Hi sunt filii Ada uxoris
Esau.
</vers>
    <vers num="13"> Filii autem Rahuel: Nahath et Zara,
Samma et Meza; hi filii Basemath uxoris Esau.
</vers>
    <vers num="14"> Isti erant filii Oolibama filiæ Ana
filii Sebeon uxoris Esau, quos genuit ei: Iehus et Ialam et
Core.
</vers>
    <vers num="15"> Hi duces filiorum Esau. Filii
Eliphaz primogeniti Esau: dux Theman, dux Omar, dux Sepho, dux
Cenez,
</vers>
    <vers num="16"> dux Core, dux Gatham, dux Amalec. Hi
duces Eliphaz in terra Edom; hi filii Ada.
</vers>
    <vers num="17"> Hi filii Rahuel filii Esau: dux
Nahath, dux Zara, dux Samma, dux Meza. Hi duces Rahuel in terra
Edom; isti filii Basemath uxoris Esau.
</vers>
    <vers num="18"> Hi filii Oolibama uxoris Esau: dux
Iehus, dux Ialam, dux Core. Hi duces Oolibama filiæ Ana uxoris
Esau.
</vers>
    <vers num="19"> Isti sunt filii Esau et hi duces
eorum. Ipse est Edom.
</vers>
    <vers num="20"> Isti sunt filii Seir Horræi
habitatores terræ: Lotan et Sobal et Sebeon et Ana
</vers>
    <vers num="21"> et Dison et Eser et Disan; hi duces
Horræi filii Seir in terra Edom.
</vers>
    <vers num="22"> Facti sunt autem filii Lotan: Hori
et Hemam; erat autem soror Lotan Thamna.
</vers>
    <vers num="23"> Et isti filii Sobal: Alvan et
Manahath et Ebal, Sepho et Onam.
</vers>
    <vers num="24"> Et hi filii Sebeon: Aia et Ana. Iste
est Ana, qui invenit aquas calidas in solitudine, cum pasceret
asinos Sebeon patris sui.
</vers>
    <vers num="25"> Habuitque filium Dison et filiam
Oolibama.
</vers>
    <vers num="26"> Et isti filii Dison: Hemdan et
Eseban et Iethran et Charran.
</vers>
    <vers num="27"> Hi filii Eser: Bilhan et Zavan et
Iacan.
</vers>
    <vers num="28"> Habuit autem filios Disan: Us et
Aran.
</vers>
    <vers num="29"> Isti duces Horræorum: dux Lotan,
dux Sobal, dux Sebeon, dux Ana,
</vers>
    <vers num="30"> dux Dison, dux Eser, dux Disan; isti
duces Horræorum secundum tribus eorum in terra Seir.
</vers>
    <vers num="31"> Reges autem, qui regnaverunt in
terra Edom, antequam haberent regem filii Israel, fuerunt hi.
</vers>
    <vers num="32"> Regnavit in Edom Bela filius Beor,
nomenque urbis eius Denaba.
</vers>
    <vers num="33"> Mortuus est autem Bela, et regnavit
pro eo Iobab filius Zaræ de Bosra.
</vers>
    <vers num="34"> Cumque mortuus esset Iobab, regnavit
pro eo Husam de terra Themanorum.
</vers>
    <vers num="35"> Hoc quoque mortuo, regnavit pro eo
Adad filius Badad, qui percussit Madian in regione Moab; et nomen
urbis eius Avith.
</vers>
    <vers num="36"> Cumque mortuus esset Adad, regnavit
pro eo Semla de Masreca.
</vers>
    <vers num="37"> Hoc quoque mortuo, regnavit pro eo
Saul de Rohoboth iuxta fluvium.
</vers>
    <vers num="38"> Cumque et hic obiisset, successit in
regnum Baalhanan filius Achobor.
</vers>
    <vers num="39"> Isto quoque mortuo, regnavit pro eo
Adad, nomenque urbis eius Phau; et appellabatur uxor eius Meetabel
filia Matred filiæ Mezaab.
</vers>
    <vers num="40"> Hæc ergo nomina ducum Esau in
cognationibus et locis et vocabulis suis: dux Thamna, dux Alva, dux
Ietheth,
</vers>
    <vers num="41"> dux Oolibama, dux Ela, dux
Phinon,
</vers>
    <vers num="42"> dux Cenez, dux Theman, dux
Mabsar,
</vers>
    <vers num="43"> dux Magdiel, dux Iram.
Hi duces Edom habitantes in terra imperii sui. Ipse est Esau pater
Idumæorum.</vers>
  </cap>
  <subtitulum>Capitulum 37</subtitulum>
  <cap num="37">
    <vers num="1"> Habitavit autem Iacob in terra
Chanaan, in qua peregrinatus est pater suus.
</vers>
    <vers num="2"> Hæ sunt generationes Iacob.
Ioseph, cum decem et septem esset annorum, pascebat gregem cum
fratribus suis adhuc puer; et erat cum filiis Bilhæ et Zelphæ
uxorum patris sui; detulitque patri malam eorum famam.
</vers>
    <vers num="3"> Israel autem diligebat Ioseph super
omnes filios suos, eo quod in senectute genuisset eum; fecitque ei
tunicam talarem.
</vers>
    <vers num="4"> Videntes autem fratres eius quod a
patre plus cunctis filiis amaretur, oderant eum nec poterant ei
quidquam pacifice loqui.
</vers>
    <vers num="5"> Accidit quoque ut visum somnium
referret fratribus suis; quæ causa maioris odii seminarium
fuit.
</vers>
    <vers num="6"> Dixitque ad eos: « Audite
somnium meum, quod vidi.
</vers>
    <vers num="7"> Putabam ligare nos manipulos in agro,
et quasi consurgere manipulum meum et stare, vestrosque manipulos
circumstantes adorare manipulum meum ».
</vers>
    <vers num="8"> Responderunt fratres eius:
« Numquid rex noster eris? Aut subiciemur dicioni
tuæ? ». Hæc ergo causa somniorum atque sermonum,
invidiæ et odii fomitem ministravit.
</vers>
    <vers num="9"> Aliud quoque vidit somnium, quod
narrans fratribus ait: « Vidi per somnium quasi solem et
lunam et stellas undecim adorare me ».
</vers>
    <vers num="10"> Quod cum patri suo et fratribus
retulisset, increpavit eum pater suus et dixit: « Quid
sibi vult hoc somnium, quod vidisti? Num ego et mater tua et
fratres tui adorabimus te proni in terram? ».
</vers>
    <vers num="11"> Invidebant igitur ei fratres sui;
pater vero rem tacitus considerabat.
</vers>
    <vers num="12"> Cumque fratres illius in pascendis
gregibus patris morarentur in Sichem,
</vers>
    <vers num="13"> dixit Israel ad Ioseph:
« Fratres tui pascunt oves in Sichimis; veni, mittam te
ad eos ». Quo respondente:
</vers>
    <vers num="14"> « Præsto
sum », ait ei: « Vade et vide, si cuncta
prospera sint erga fratres tuos et pecora, et renuntia mihi quid
agatur ». Missus de valle Hebron venit in Sichem;
</vers>
    <vers num="15"> invenitque eum vir errantem in agro
et interrogavit quid quæreret.
</vers>
    <vers num="16"> At ille respondit:
« Fratres meos quæro; indica mihi, ubi pascant
greges ».
</vers>
    <vers num="17"> Dixitque ei vir:
« Recesserunt de loco isto; audivi autem eos dicentes:
"Eamus in Dothain" ». Perrexit ergo Ioseph post fratres
suos et invenit eos in Dothain.
</vers>
    <vers num="18"> Qui cum vidissent eum procul,
antequam accederet ad eos, cogitaverunt illum occidere.
</vers>
    <vers num="19"> Et mutuo loquebantur:
« Ecce somniator venit;
</vers>
    <vers num="20"> venite, occidamus eum et mittamus in
unam cisternarum dicemusque: Fera pessima devoravit eum. Et tunc
apparebit quid illi prosint somnia sua ».
</vers>
    <vers num="21"> Audiens autem hoc Ruben nitebatur
liberare eum de manibus eorum et dixit:
</vers>
    <vers num="22"> « Non interficiamus
animam eius ». Et dixit ad eos: « Non
effundatis sanguinem; sed proicite eum in cisternam hanc, quæ est
in solitudine, manusque vestras servate innoxias ». Hoc
autem dicebat volens eripere eum de manibus eorum et reddere patri
suo.
</vers>
    <vers num="23"> Confestim igitur, ut pervenit ad
fratres suos, nudaverunt eum tunica talari
</vers>
    <vers num="24"> miseruntque eum in cisternam, quæ
non habebat aquam.
</vers>
    <vers num="25"> Et sederunt, ut comederent panem.
Attollentes autem oculos viderunt Ismaelitas viatores venire de
Galaad et camelos eorum portantes tragacanthum et masticem et
ladanum in Ægyptum.
</vers>
    <vers num="26"> Dixit ergo Iudas fratribus suis:
« Quid nobis prodest, si occiderimus fratrem nostrum et
celaverimus sanguinem ipsius?
</vers>
    <vers num="27"> Melius est ut vendatur Ismaelitis,
et manus nostræ non polluantur; frater enim et caro nostra
est ». Acquieverunt fratres sermonibus illius.
</vers>
    <vers num="28"> Et prætereuntibus Madianitis
negotiatoribus, extrahentes Ioseph de cisterna, vendiderunt eum
Ismaelitis viginti argenteis. Qui duxerunt eum in Ægyptum.
</vers>
    <vers num="29"> Reversusque Ruben ad cisternam non
invenit puerum
</vers>
    <vers num="30"> et, scissis vestibus, pergens ad
fratres suos ait: « Puer non comparet, et ego quo
ibo? ».
</vers>
    <vers num="31"> Tulerunt autem tunicam eius et in
sanguinem hædi, quem occiderant, tinxerunt
</vers>
    <vers num="32"> mittentes, qui ferrent ad patrem et
dicerent: “Hanc invenimus; vide, utrum tunica talaris filii
tui sit an non? ».
</vers>
    <vers num="33"> Quam cum agnovisset pater, ait:
« Tunica filii mei est; fera pessima comedit eum, bestia
devoravit Ioseph ».
</vers>
    <vers num="34"> Scissisque vestibus, indutus est
cilicio lugens filium suum multo tempore.
</vers>
    <vers num="35"> Congregatis autem cunctis liberis
eius, ut lenirent dolorem patris, noluit consolationem accipere et
ait: « Descendam ad filium meum lugens in
infernum ». Et flevit super eo pater eius.
</vers>
    <vers num="36"> Madianitæ autem vendiderunt Ioseph
in Ægypto Putiphari eunucho pharaonis, magistro satellitum.</vers>
  </cap>
  <subtitulum>Capitulum 38</subtitulum>
  <cap num="38">
    <vers num="1"> Eo tempore descendens Iudas a
fratribus suis divertit ad virum Odollamitem nomine Hiram.
</vers>
    <vers num="2"> Viditque ibi filiam hominis Chananæi
vocabulo Sue et, accepta uxore, ingressus est ad eam.
</vers>
    <vers num="3"> Quæ concepit et peperit filium
vocavitque nomen eius Her.
</vers>
    <vers num="4"> Rursumque concepto fetu, natum filium
nominavit Onan.
</vers>
    <vers num="5"> Tertium quoque peperit, quem
appellavit Sela. Ipsa autem erat in Chasib, quando peperit
illum.
</vers>
    <vers num="6"> Dedit autem Iudas uxorem primogenito
suo Her nomine Thamar.
</vers>
    <vers num="7"> Fuit quoque Her primogenitus Iudæ
nequam in conspectu Domini, et ab eo occisus est.
</vers>
    <vers num="8"> Dixit ergo Iudas ad Onan:
« Ingredere ad uxorem fratris tui et sociare illi, ut
suscites semen fratri tuo ».
</vers>
    <vers num="9"> Ille, sciens non sibi nasci hunc
filium, introiens ad uxorem fratris sui semen fundebat in terram,
ne proles fratris nomine nasceretur.
</vers>
    <vers num="10"> Et idcirco occidit et eum Dominus,
quod rem detestabilem fecerat.
</vers>
    <vers num="11"> Quam ob rem dixit Iudas Thamar nurui
suæ: « Esto vidua in domo patris tui, donec crescat
Sela filius meus ». Timebat, enim, ne et ipse moreretur
sicut fratres eius. Quæ abiit et habitavit in domo patris sui.
</vers>
    <vers num="12"> Evolutis autem multis diebus, mortua
est filia Sue uxor Iudæ. Qui, post luctum consolatione suscepta,
ascendebat ad tonsores ovium suarum ipse et Hiras amicus suus
Odollamites in Thamnam.
</vers>
    <vers num="13"> Nuntiatumque est Thamar quod socer
illius ascenderet in Thamnam ad tondendas oves.
</vers>
    <vers num="14"> Quæ, depositis viduitatis vestibus,
cooperuit se velo et, mutato habitu, sedit in porta Enaim in via,
quæ ducit Thamnam; eo quod crevisset Sela, et non eum accepisset
maritum.
</vers>
    <vers num="15"> Quam cum vidisset Iudas, suspicatus
est esse meretricem; operuerat enim vultum suum.
</vers>
    <vers num="16"> Declinansque ad eam in via ait:
« Veni, cœam tecum »; nesciebat enim quod
nurus sua esset. Qua respondente: « Quid mihi dabis, ut
fruaris concubitu meo?  »,
</vers>
    <vers num="17"> dixit: « Mittam tibi
hædum de gregibus ». Rursum illa dicente:
« Si dederis mihi arrabonem, donec mittas
illum »,
</vers>
    <vers num="18"> ait Iudas: « Quid vis
tibi pro arrabone dari? ». Respondit:
« Sigillum tuum et funiculum et baculum, quem manu
tenes ». Et dedit ei. In coitu cum eo mulier
concepit
</vers>
    <vers num="19"> et surgens abiit; depositoque velo,
induta est viduitatis vestibus.
</vers>
    <vers num="20"> Misit autem Iudas hædum per amicum
suum Odollamitem, ut reciperet pignus, quod dederat mulieri. Qui
cum non invenisset eam,
</vers>
    <vers num="21"> interrogavit homines loci illius:
« Ubi est meretrix, quæ sedebat in Enaim in
via? ». Respondentibus cunctis: « Non fuit in
loco isto meretrix »,
</vers>
    <vers num="22"> reversus est ad Iudam et dixit ei:
« Non inveni eam; sed et homines loci illius dixerunt
mihi numquam ibi sedisse scortum ».
</vers>
    <vers num="23"> Ait Iudas: « Habeat sibi;
ne simus in ludibrium. Ego misi hædum, quem promiseram, et tu non
invenisti eam ».
</vers>
    <vers num="24"> Ecce autem post tres menses
nuntiaverunt Iudæ dicentes: « Fornicata est Thamar
nurus tua et gravida est ex fornicatione ». Dixitque
Iudas: « Producite eam, ut comburatur ».
</vers>
    <vers num="25"> Quæ cum educeretur ad pœnam, misit
ad socerum suum dicens: « De viro, cuius hæc sunt,
concepi; cognosce cuius sit sigillum et funiculus et
baculus ».
</vers>
    <vers num="26"> Qui, agnitis pignoribus, ait:
« Iustior me est, quia non tradidi eam Sela filio
meo ». Attamen ultra non cognovit illam.
</vers>
    <vers num="27"> Instante autem partu, apparuerunt
gemini in utero; atque in ipsa effusione infantium unus protulit
manum, in qua obstetrix ligavit coccinum dicens:
</vers>
    <vers num="28"> « Iste egressus est
prior ».
</vers>
    <vers num="29"> Illo vero retrahente manum, egressus
est frater eius; dixitque mulier: « Qualem rupisti tibi
rupturam? ». Et ob hanc causam vocatum est nomen eius
Phares (id est Ruptura).
</vers>
    <vers num="30"> Postea egressus est frater eius, in
cuius manu erat coccinum; qui appellatus est Zara (id est Ortus
solis).</vers>
  </cap>
  <subtitulum>Capitulum 39</subtitulum>
  <cap num="39">
    <vers num="1"> Igitur Ioseph ductus est in
Ægyptum; emitque eum Putiphar eunuchus pharaonis, princeps
satellitum, vir Ægyptius, de manu Ismaelitarum, a quibus perductus
erat.
</vers>
    <vers num="2"> Fuitque Dominus cum eo, et erat vir
in cunctis prospere agens habitabatque in domo domini sui.
</vers>
    <vers num="3"> Qui optime noverat esse Dominum cum
eo et omnia, quæ gereret, ab eo dirigi in manu illius.
</vers>
    <vers num="4"> Invenitque Ioseph gratiam coram
domino suo et ministrabat ei. Et factum est, postquam præposuit
eum domui suæ et omnia, quæ possidebat, tradidit in manum
eius,
</vers>
    <vers num="5"> benedixit Dominus domui Ægyptii
propter Ioseph, et benedictio Domini erat in omni possessione eius
tam in ædibus quam in agris.
</vers>
    <vers num="6"> Et reliquit omnia, quæ possidebat,
in manu Ioseph nec cum eo quidquam aliud noverat nisi panem, quo
vescebatur. Erat autem Ioseph pulchra facie et decorus aspectu.
</vers>
    <vers num="7"> Post hæc ergo iniecit uxor domini
eius oculos suos in Ioseph et ait: « Dormi
mecum ».
</vers>
    <vers num="8"> Qui nequaquam acquiescens dixit ad
eam: « Ecce dominus meus, omnibus mihi traditis, non
curat de ulla re in domo sua,
</vers>
    <vers num="9"> nec quisquam maior est in domo hac
quam ego, et nihil mihi subtraxit præter te, quæ uxor eius es.
Quomodo ergo possum malum hoc magnum facere et peccare in
Deum? ».
</vers>
    <vers num="10"> Huiuscemodi verbis per singulos dies
et mulier molesta erat adulescenti, et ille recusabat stuprum.
</vers>
    <vers num="11"> Accidit autem quadam die, ut
intraret Ioseph domum et opus suum absque arbitris faceret;
</vers>
    <vers num="12"> illa, apprehensa lacinia vestimenti
eius, dixit: « Dormi mecum ». Qui, relicto in
manu illius pallio, fugit et egressus est foras.
</vers>
    <vers num="13"> Cumque vidisset illum mulier vestem
reliquisse in manibus suis et fugisse foras,
</vers>
    <vers num="14"> vocavit homines domus suæ et ait ad
eos: « En introduxit virum Hebræum, ut illuderet nobis;
ingressus est ad me, ut coiret mecum. Cumque ego succlamassem,
</vers>
    <vers num="15"> et audisset vocem meam, reliquit
pallium, quod tenebam, et fugit foras ».
</vers>
    <vers num="16"> Retentum pallium ostendit marito
revertenti domum
</vers>
    <vers num="17"> et secundum verba hæc locuta est:
« Ingressus est ad me servus Hebræus, quem adduxisti,
ut illuderet mihi;
</vers>
    <vers num="18"> cumque audisset me clamare, reliquit
pallium, quod tenebam, et fugit foras ».
</vers>
    <vers num="19"> Dominus, auditis his verbis
coniugis, iratus est valde;
</vers>
    <vers num="20"> tradiditque Ioseph in carcerem, ubi
vincti regis custodiebantur. Et erat ibi clausus.
</vers>
    <vers num="21"> Fuit autem Dominus cum Ioseph et
misertus illius dedit ei gratiam in conspectu principis
carceris.
</vers>
    <vers num="22"> Qui tradidit in manu Ioseph
universos vinctos, qui in custodia tenebantur, et, quidquid ibi
faciendum erat, ipse faciebat,
</vers>
    <vers num="23"> nec princeps carceris spectabat
quidquid in manu eius erat: Dominus enim erat cum illo et omnia
opera eius dirigebat.</vers>
  </cap>
  <subtitulum>Capitulum 40</subtitulum>
  <cap num="40">
    <vers num="1"> His ita gestis, accidit ut
peccarent pincerna regis Ægypti et pistor domino suo.
</vers>
    <vers num="2"> Iratusque pharao contra duos
eunuchos, præpositum pincernarum et præpositum pistorum,
</vers>
    <vers num="3"> misit eos in carcerem principis
satellitum, in quo erat vinctus et Ioseph.
</vers>
    <vers num="4"> Et princeps satellitum tradidit eos
Ioseph, qui ministrabat eis. Aliquantulum temporis illi in custodia
tenebantur.
</vers>
    <vers num="5"> Videruntque ambo somnium nocte una
iuxta interpretationem congruam sibi.
</vers>
    <vers num="6"> Ad quos cum introisset Ioseph mane et
vidisset eos tristes,
</vers>
    <vers num="7"> sciscitatus est eos dicens:
« Cur tristior est hodie solito facies
vestra? ».
</vers>
    <vers num="8"> Qui responderunt:
« Somnium vidimus, et non est qui interpretetur
nobis ». Dixitque ad eos Ioseph: « Numquid
non Dei est interpretatio? Referte mihi quid
videritis ».
</vers>
    <vers num="9"> Narravit præpositus pincernarum
somnium suum: « Videbam coram me vitem,
</vers>
    <vers num="10"> in qua erant tres propagines,
crescere paulatim in gemmas et post flores uvas maturescere;
</vers>
    <vers num="11"> calicemque pharaonis in manu mea.
Tuli ergo uvas et expressi in calicem, quem tenebam, et tradidi
poculum pharaoni ».
</vers>
    <vers num="12"> Respondit Ioseph: « Hæc
est interpretatio somnii: tres propagines, tres adhuc dies
sunt,
</vers>
    <vers num="13"> post quos elevabit pharao caput tuum
et restituet te in gradum pristinum; dabisque ei calicem iuxta
officium tuum, sicut facere ante consueveras.
</vers>
    <vers num="14"> Tantum memento mei, cum tibi bene
fuerit, et facias mecum misericordiam, ut suggeras pharaoni, ut
educat me de isto carcere;
</vers>
    <vers num="15"> quia furto sublatus sum de terra
Hebræorum et hic innocens in lacum missus sum ».
</vers>
    <vers num="16"> Videns pistorum magister quod
somnium in bonum dissolvisset, ait: « Et ego vidi
somnium, quod tria canistra farinæ haberem super caput meum;
</vers>
    <vers num="17"> et in uno canistro, quod erat
excelsius, portare me ex omnibus cibis pharaonis, qui fiunt arte
pistoria, avesque comedere eos ».
</vers>
    <vers num="18"> Respondit Ioseph: « Hæc
est interpretatio somnii: tria canistra, tres adhuc dies sunt,
</vers>
    <vers num="19"> post quos auferet pharao caput tuum
ac suspendet te in patibulo, et comedent volucres carnes
tuas ».
</vers>
    <vers num="20"> Exinde dies tertius natalicius
pharaonis erat; qui faciens grande convivium pueris suis elevavit
caput magistri pincernarum et caput pistorum principis in medio
puerorum suorum;
</vers>
    <vers num="21"> restituitque alterum in locum suum,
ut porrigeret ei poculum,
</vers>
    <vers num="22"> alterum suspendit in patibulo, sicut
interpretatus erat eis Ioseph.
</vers>
    <vers num="23"> Attamen præpositus pincernarum non
est recordatus Ioseph, sed oblitus est interpretis sui.</vers>
  </cap>
  <subtitulum>Capitulum 41</subtitulum>
  <cap num="41">
    <vers num="1"> Post duos annos vidit pharao
somnium. Putabat se stare super fluvium,
</vers>
    <vers num="2"> de quo ascendebant septem boves
pulchræ et crassæ et pascebantur in locis palustribus.
</vers>
    <vers num="3"> Aliæ quoque septem emergebant post
illas de flumine fœdæ confectæque macie et stabant in ipsa amnis
ripa;
</vers>
    <vers num="4"> devoraveruntque septem boves pulchras
et crassas. Expergefactus pharao
</vers>
    <vers num="5"> rursum dormivit et vidit alterum
somnium. Septem spicæ pullulabant in culmo uno plenæ atque
formosæ.
</vers>
    <vers num="6"> Aliæ quoque totidem spicæ tenues et
percussæ vento urente oriebantur
</vers>
    <vers num="7"> devorantes omnem priorum
pulchritudinem. Evigilavit pharao, et ecce erat somnium!
</vers>
    <vers num="8"> Et, facto mane, pavore perterritus
misit ad omnes coniectores Ægypti cunctosque sapientes suos; et
accersitis narravit somnium, nec erat qui interpretaretur.
</vers>
    <vers num="9"> Tunc demum reminiscens pincernarum
magister ait: « Confiteor peccatum meum.
</vers>
    <vers num="10"> Iratus rex servis suis me et
magistrum pistorum retrudi iussit in carcerem principis
satellitum,
</vers>
    <vers num="11"> ubi una nocte uterque vidimus
somnium præsagum futurorum.
</vers>
    <vers num="12"> Erat ibi puer Hebræus eiusdem ducis
satellitum famulus, cui narrantes somnia
</vers>
    <vers num="13"> audivimus quidquid postea rei
probavit eventus. Ego enim redditus sum officio meo, et ille
suspensus est in patibulo ».
</vers>
    <vers num="14"> Protinus ad regis imperium eductum
de carcere Ioseph totonderunt ac, veste mutata, obtulerunt ei.
</vers>
    <vers num="15"> Cui ille ait: « Vidi
somnia, nec est qui edisserat; quæ audivi te sapientissime
conicere ».
</vers>
    <vers num="16"> Respondit Ioseph:
« Absque me Deus respondebit prospera
pharaoni! ».
</vers>
    <vers num="17"> Narravit ergo pharao, quod viderat:
« Putabam me stare super ripam fluminis
</vers>
    <vers num="18"> et septem boves de amne conscendere
pulchras nimis et obesis carnibus, quæ in pastu paludis virecta
carpebant.
</vers>
    <vers num="19"> Et ecce has sequebantur aliæ septem
boves in tantum deformes et macilentæ, ut numquam tales in terra
Ægypti viderim;
</vers>
    <vers num="20"> quæ, devoratis et consumptis
prioribus,
</vers>
    <vers num="21"> nullum saturitatis dedere vestigium;
sed simili macie et squalore torpebant. Evigilans, rursus sopore
depressus,
</vers>
    <vers num="22"> vidi somnium: Septem spicæ
pullulabant in culmo uno plenæ atque pulcherrimæ.
</vers>
    <vers num="23"> Aliæ quoque septem tenues et
percussæ vento urente oriebantur e stipula;
</vers>
    <vers num="24"> quæ priorum pulchritudinem
devoraverunt. Narravi coniectoribus somnium, et nemo est qui
edisserat ».
</vers>
    <vers num="25"> Respondit Ioseph:
« Somnium regis unum est: quæ facturus est, Deus
ostendit pharaoni.
</vers>
    <vers num="26"> Septem boves pulchræ et septem
spicæ plenæ septem ubertatis anni sunt; eandemque vim somnii
comprehendunt.
</vers>
    <vers num="27"> Septem quoque boves tenues atque
macilentæ, quæ ascenderunt post eas, et septem spicæ tenues et
vento urente percussæ septem anni sunt venturæ famis,
</vers>
    <vers num="28"> qui hoc ordine complebuntur:
</vers>
    <vers num="29"> ecce septem anni venient
fertilitatis magnæ in universa terra Ægypti;
</vers>
    <vers num="30"> quos sequentur septem anni alii
tantæ sterilitatis, ut oblivioni tradatur cuncta retro abundantia.
Consumptura est enim fames omnem terram,
</vers>
    <vers num="31"> et ubertatis magnitudinem perditura
est inopiæ magnitudo.
</vers>
    <vers num="32"> Quod autem vidisti secundo ad eandem
rem pertinens somnium, firmitatis indicium est, eo quod fiat sermo
Dei et velocius a Deo impleatur.
</vers>
    <vers num="33"> Nunc ergo provideat rex virum
intellegentem et sapientem et præficiat eum terræ Ægypti
</vers>
    <vers num="34"> constituatque præpositos per
cunctas regiones et quintam partem fructuum per septem annos
fertilitatis,
</vers>
    <vers num="35"> qui iam nunc futuri sunt, congreget
in horrea; et omne frumentum sub pharaonis potestate condatur
serveturque in urbibus;
</vers>
    <vers num="36"> et paretur futuræ septem annorum
fami, quæ pressura est Ægyptum, et non consumetur terra
inopia ».
</vers>
    <vers num="37"> Placuit pharaoni consilium et
cunctis ministris eius.
</vers>
    <vers num="38"> Locutusque est ad eos:
« Num invenire poterimus talem virum, qui spiritu Dei
plenus sit? ».
</vers>
    <vers num="39"> Dixit ergo ad Ioseph:
« Quia ostendit tibi Deus omnia, quæ locutus es,
numquid sapientiorem et consimilem tui invenire potero?
</vers>
    <vers num="40"> Tu eris super domum meam, et ad tui
oris imperium cunctus populus meus obœdiet; uno tantum regni solio
te præcedam ».
</vers>
    <vers num="41"> Dixitque rursus pharao ad Ioseph:
« Ecce, constitui te super universam terram
Ægypti ».
</vers>
    <vers num="42"> Tulitque anulum de manu sua et dedit
eum in manu eius; vestivitque eum stola byssina et collo torquem
auream circumposuit.
</vers>
    <vers num="43"> Fecitque eum ascendere super currum
suum secundum, clamante præcone:
« Abrech! », ut omnes coram eo genuflecterent
et præpositum esse scirent universæ terræ Ægypti.
</vers>
    <vers num="44"> Dixit quoque rex ad Ioseph:
« Ego sum pharao; absque tuo imperio non movebit
quisquam manum aut pedem in omni terra Ægypti ».
</vers>
    <vers num="45"> Vertitque nomen eius et vocavit eum
lingua Ægyptiaca Saphaneth Phanec (quod interpretatur Salvator
mundi) deditque illi uxorem Aseneth filiam Putiphare sacerdotis
Heliopoleos.
Egressus est itaque Ioseph ad terram Ægypti
</vers>
    <vers num="46"> — triginta autem annorum erat
quando stetit in conspectu regis pharaonis — et circuivit omnes
regiones Ægypti.
</vers>
    <vers num="47"> Venitque fertilitas septem annorum,
et segetes congregavit in horrea Ægypti
</vers>
    <vers num="48"> condens in singulis urbibus
frumentum camporum in circuitu.
</vers>
    <vers num="49"> Tantaque fuit abundantia tritici, ut
arenæ maris coæquaretur, et copia mensuram excederet.
</vers>
    <vers num="50"> Nati sunt autem Ioseph filii duo,
antequam veniret fames, quos ei peperit Aseneth filia Putiphare
sacerdotis Heliopoleos.
</vers>
    <vers num="51"> Vocavitque nomen primogeniti
Manasses dicens: « Oblivisci me fecit Deus omnium
laborum meorum et domus patris mei ».
</vers>
    <vers num="52"> Nomen quoque secundi appellavit
Ephraim dicens: « Crescere me fecit Deus in terra
paupertatis meæ ».
</vers>
    <vers num="53"> Igitur, transactis septem annis
ubertatis, qui fuerant in Ægypto,
</vers>
    <vers num="54"> cœperunt venire septem anni
inopiæ, quos prædixerat Ioseph, et in universo orbe fames
prævaluit; in cuncta autem terra Ægypti erat panis.
</vers>
    <vers num="55"> Qua esuriente, clamavit populus ad
pharaonem alimenta petens. Quibus ille respondit: « Ite
ad Ioseph et, quidquid vobis dixerit, facite ».
</vers>
    <vers num="56"> Et invaluit fames in omni terra
Ægypti; aperuitque Ioseph universa horrea et vendebat Ægyptiis;
nam et illos oppresserat fames.
</vers>
    <vers num="57"> Omnesque provinciæ veniebant in
Ægyptum, ut emerent escas apud Ioseph, quia inopia invaluerat in
universa terra.</vers>
  </cap>
  <subtitulum>Capitulum 42</subtitulum>
  <cap num="42">
    <vers num="1"> Audiens autem Iacob quod alimenta
venderentur in Ægypto, dixit filiis suis: « Quare
aspicitis vos invicem?
</vers>
    <vers num="2"> Audivi quod triticum venumdetur in
Ægypto; descendite et emite nobis necessaria, ut possimus vivere
et non consumamur inopia ».
</vers>
    <vers num="3"> Descenderunt igitur fratres Ioseph
decem, ut emerent frumenta in Ægypto,
</vers>
    <vers num="4"> Beniamin fratre Ioseph domi retento a
Iacob, qui dixerat fratribus eius: « Ne forte in itinere
quidquam patiatur mali ».
</vers>
    <vers num="5"> Et ingressi sunt filii Israel terram
Ægypti cum aliis, qui pergebant ad emendum. Erat autem fames in
terra Chanaan.
</vers>
    <vers num="6"> Et Ioseph erat princeps in terra
Ægypti, atque ad eius nutum frumenta populis vendebantur. Cumque
venissent et adorassent eum fratres sui proni in terram,
</vers>
    <vers num="7"> et agnovisset eos, quasi ad alienos
durius loquebatur interrogans eos: « Unde
venistis? ». Qui responderunt: « De terra
Chanaan, ut emamus victui necessaria ».
</vers>
    <vers num="8"> Et tamen fratres ipse cognoscens non
est cognitus ab eis.
</vers>
    <vers num="9"> Recordatusque somniorum, quæ
aliquando viderat, ait ad eos: « Exploratores estis; ut
videatis infirmiora terræ, venistis! ».
</vers>
    <vers num="10"> Qui dixerunt: « Non est
ita, domine; sed servi tui venerunt, ut emerent cibos.
</vers>
    <vers num="11"> Omnes filii unius viri sumus;
sinceri sumus, nec quidquam famuli tui machinantur
mali ».
</vers>
    <vers num="12"> Quibus ille respondit:
« Aliter est; immunita terræ huius considerare
venistis! ».
</vers>
    <vers num="13"> At illi: « Duodecim,
inquiunt, servi tui fratres sumus filii viri unius in terra
Chanaan; minimus cum patre nostro est, alius non est
super ».
</vers>
    <vers num="14"> « Hoc est, ait, quod
locutus sum: exploratores estis!
</vers>
    <vers num="15"> Iam nunc experimentum vestri capiam:
per salutem pharaonis, non egrediemini hinc, donec veniat frater
vester minimus!
</vers>
    <vers num="16"> Mittite ex vobis unum, et adducat
eum; vos autem eritis in vinculis, donec probentur, quæ dixistis,
utrum vera an falsa sint. Alioquin, per salutem pharaonis,
exploratores estis! ».
</vers>
    <vers num="17"> Tradidit ergo illos custodiæ tribus
diebus.
</vers>
    <vers num="18"> Die autem tertio eductis de carcere,
ait: « Facite, quæ dixi, et vivetis; Deum enim
timeo.
</vers>
    <vers num="19"> Si sinceri estis, frater vester unus
ligetur in carcere; vos autem abite et ferte frumenta, quæ
emistis, in domos vestras,
</vers>
    <vers num="20"> et fratrem vestrum minimum ad me
adducite, ut possim vestros probare sermones, et non
moriamini ».
Fecerunt, ut dixerat,
</vers>
    <vers num="21"> et locuti sunt ad invicem:
« Merito hæc patimur, quia peccavimus in fratrem
nostrum videntes angustiam animæ illius, cum deprecaretur nos, et
non audivimus. Idcirco venit super nos ista
tribulatio ».
</vers>
    <vers num="22"> Et Ruben ait: « Numquid
non dixi vobis: Nolite peccare in puerum? Et non audistis me. En
sanguis eius exquiritur ».
</vers>
    <vers num="23"> Nesciebant autem quod intellegeret
Ioseph, eo quod per interpretem loquebatur ad eos.
</vers>
    <vers num="24"> Avertitque se parumper et flevit; et
reversus locutus est ad eos.
</vers>
    <vers num="25"> Tollensque Simeon et ligans, illis
præsentibus, iussit ministris, ut implerent eorum saccos tritico
et reponerent pecunias singulorum in sacculis suis, datis supra
cibariis in viam. Qui fecerunt ita.
</vers>
    <vers num="26"> At illi portantes frumenta in asinis
suis profecti sunt.
</vers>
    <vers num="27"> Apertoque unus sacco, ut daret
iumento pabulum in deversorio, contemplatus pecuniam in ore
sacculi
</vers>
    <vers num="28"> dixit fratribus suis:
« Reddita est mihi pecunia: en habetur in
sacco! ». Et obstupefacti turbatique mutuo dixerunt:
« Quidnam est hoc, quod fecit nobis
Deus? ».
</vers>
    <vers num="29"> Veneruntque ad Iacob patrem suum in
terram Chanaan; et narraverunt ei omnia, quæ accidissent sibi,
dicentes:
</vers>
    <vers num="30"> « Locutus est nobis
dominus terræ dure et putavit nos exploratores esse
provinciæ ».
</vers>
    <vers num="31"> Cui respondimus:
« Sinceri sumus, nec ullas molimur insidias;
</vers>
    <vers num="32"> duodecim fratres uno patre geniti
sumus, unus non est super, minimus cum patre nostro est in terra
Chanaan.
</vers>
    <vers num="33"> Et dixit nobis vir, dominus terræ:
"Sic probabo quod sinceri sitis: fratrem vestrum unum dimittite
apud me et cibaria domibus vestris necessaria sumite et abite;
</vers>
    <vers num="34"> fratremque vestrum minimum adducite
ad me, ut sciam quod non sitis exploratores et istum, qui tenetur
in vinculis, recipere possitis ac deinceps peragrandi terram
habeatis licentiam" ».
</vers>
    <vers num="35"> His dictis, cum frumenta
effunderent, singuli reppererunt in ore saccorum ligatas pecunias;
exterritisque simul omnibus,
</vers>
    <vers num="36"> dixit pater Iacob:
« Absque liberis me esse fecistis: Ioseph non est super,
Simeon tenetur in vinculis, et Beniamin auferetis. In me hæc omnia
mala reciderunt ».
</vers>
    <vers num="37"> Cui respondit Ruben:
« Duos filios meos interfice, si non reduxero illum
tibi; trade illum in manu mea, et ego eum tibi
restituam ».
</vers>
    <vers num="38"> At ille: « Non descendet,
inquit, filius meus vobiscum. Frater mortuus est, et ipse solus
remansit; si quid ei adversi acciderit in via, deducetis canos meos
cum dolore ad inferos ».</vers>
  </cap>
  <subtitulum>Capitulum 43</subtitulum>
  <cap num="43">
    <vers num="1"> Interim fames omnem terram
vehementer premebat;
</vers>
    <vers num="2"> consumptisque cibis, quos ex Ægypto
detulerant, dixit Iacob ad filios suos: « Revertimini et
emite nobis pauxillum escarum ».
</vers>
    <vers num="3"> Respondit Iudas:
« Denuntiavit nobis vir ille sub attestatione
iurisiurandi dicens: "Non videbitis faciem meam, nisi fratrem
vestrum minimum adduxeritis vobiscum".
</vers>
    <vers num="4"> Si ergo vis eum mittere nobiscum,
pergemus pariter et ememus tibi necessaria;
</vers>
    <vers num="5"> sin autem non vis, non ibimus. Vir
enim, ut sæpe diximus, denuntiavit nobis dicens: "Non videbitis
faciem meam absque fratre vestro minimo" ».
</vers>
    <vers num="6"> Dixit eis Israel: « Cur in
meam hoc fecistis miseriam, ut indicaretis ei et alium habere vos
fratrem? ».
</vers>
    <vers num="7"> At illi responderunt:
« Interrogavit nos homo per ordinem nostram progeniem:
si pater viveret, si haberemus fratrem; et nos respondimus ei
consequenter iuxta id, quod fuerat sciscitatus. Numquid scire
poteramus quod dicturus esset: "Adducite fratrem vestrum
vobiscum?" ».
</vers>
    <vers num="8"> Iudas quoque dixit patri suo Israel:
« Mitte puerum mecum, ut proficiscamur et possimus
vivere, ne moriamur nos et tu et parvuli nostri.
</vers>
    <vers num="9"> Ego spondeo pro puero; de manu mea
require illum. Nisi reduxero et reddidero eum tibi, ero peccati
reus in te omni tempore.
</vers>
    <vers num="10"> Si non intercessisset dilatio, iam
vice altera venissemus ».
</vers>
    <vers num="11"> Igitur Israel pater eorum dixit ad
eos: « Si sic necesse est, facite, quod vultis; sumite
de optimis terræ fructibus in vasis vestris et deferte viro
munera: modicum resinæ et mellis et tragacanthum et ladanum,
pistacias terebinthi et amygdalas.
</vers>
    <vers num="12"> Pecuniam quoque duplicem ferte
vobiscum et illam, quam invenistis in sacculis, reportate, ne forte
errore factum sit;
</vers>
    <vers num="13"> sed et fratrem vestrum tollite et
ite ad virum.
</vers>
    <vers num="14"> Deus autem meus omnipotens faciat
vobis eum placabilem, et remittat vobiscum fratrem vestrum, quem
tenet, et hunc Beniamin. Ego autem quasi orbatus absque liberis
ero ».
</vers>
    <vers num="15"> Tulerunt ergo viri munera et
pecuniam duplicem et Beniamin descenderuntque in Ægyptum; et
steterunt coram Ioseph.
</vers>
    <vers num="16"> Quos cum ille vidisset et Beniamin
simul, præcepit dispensatori domus suæ dicens:
« Introduc viros domum et occide victimas et instrue
convivium, quoniam mecum sunt comesturi meridie ».
</vers>
    <vers num="17"> Fecit ille, quod sibi fuerat
imperatum, et introduxit viros in domum Ioseph.
</vers>
    <vers num="18"> Ibique exterriti dixerunt mutuo:
« Propter pecuniam, quam rettulimus prius in saccis
nostris, introducti sumus, ut irruant in nos et violenter subiciant
servituti et nos et asinos nostros ».
</vers>
    <vers num="19"> Quam ob rem in ipsis foribus
accedentes ad dispensatorem domus
</vers>
    <vers num="20"> locuti sunt: « Oramus,
domine, ut audias nos. Iam ante descendimus, ut emeremus escas;
</vers>
    <vers num="21"> quibus emptis, cum venissemus ad
deversorium, aperuimus saccos nostros et invenimus pecuniam in ore
saccorum; quam nunc eodem pondere reportavimus.
</vers>
    <vers num="22"> Sed et aliud attulimus argentum, ut
emamus, quæ nobis necessaria sunt. Non est in nostra conscientia,
quis posuerit argentum in marsupiis nostris ».
</vers>
    <vers num="23"> At ille respondit: « Pax
vobiscum, nolite timere. Deus vester et Deus patris vestri dedit
vobis thesauros in saccis vestris; nam pecuniam, quam dedistis
mihi, probatam ego habeo ». Eduxitque ad eos Simeon.
</vers>
    <vers num="24"> Et introductis domum attulit aquam,
et laverunt pedes suos; deditque pabulum asinis eorum.
</vers>
    <vers num="25"> Illi vero parabant munera, donec
ingrederetur Ioseph meridie; audierant enim quod ibi comesturi
essent panem.
</vers>
    <vers num="26"> Igitur ingressus est Ioseph domum
suam, obtuleruntque ei munera tenentes in manibus suis; et
adoraverunt proni in terram.
</vers>
    <vers num="27"> At ille, clementer resalutatis eis,
interrogavit eos dicens: « Salvusne est pater vester
senex, de quo dixeratis mihi? Adhuc vivit? ».
</vers>
    <vers num="28"> Qui responderunt:
« Sospes est servus tuus pater noster, adhuc
vivit ». Et incurvati adoraverunt eum.
</vers>
    <vers num="29"> Attollens autem Ioseph oculos vidit
Beniamin fratrem suum uterinum et ait: « Iste est frater
vester parvulus, de quo dixeratis mihi? ». Et rursum:
« Deus, inquit, misereatur tui, fili
mi ».
</vers>
    <vers num="30"> Festinavitque, quia commota fuerant
viscera eius super fratre suo, et erumpebant lacrimæ; et introiens
cubiculum flevit.
</vers>
    <vers num="31"> Rursumque, lota facie, egressus
continuit se et ait: « Ponite panes ».
</vers>
    <vers num="32"> Quibus appositis, seorsum Ioseph et
seorsum fratribus, Ægyptiis quoque, qui vescebantur simul, seorsum
— illicitum est enim Ægyptiis comedere cum Hebræis, et
profanum putant huiuscemodi convivium —
</vers>
    <vers num="33"> sederunt coram eo, primogenitus
iuxta primogenita sua et minimus iuxta ætatem suam. Et mirabantur
nimis,
</vers>
    <vers num="34"> sumptis partibus, quas ab eo
acceperant; maiorque pars venit Beniamin, ita ut quinque partibus
excederet. Biberuntque et inebriati sunt cum eo.</vers>
  </cap>
  <subtitulum>Capitulum 44</subtitulum>
  <cap num="44">
    <vers num="1"> Præcepit autem Ioseph
dispensatori domus suæ dicens: « Imple saccos eorum
frumento, quantum possunt capere, et pone pecuniam singulorum in
summitate sacci.
</vers>
    <vers num="2"> Scyphum autem meum argenteum et
pretium, quod dedit tritici, pone in ore sacci
iunioris ». Factumque est ita.
</vers>
    <vers num="3"> Et, orto mane, dimissi sunt cum
asinis suis.
</vers>
    <vers num="4"> Iamque urbem exierant et processerant
paululum, tunc Ioseph, arcessito dispensatore domus:
« Surge, inquit, et persequere viros; et apprehensis
dicito: "Quare reddidistis malum pro bono? Cur furati estis mihi
scyphum argenteum?
</vers>
    <vers num="5"> Nonne ipse est, in quo bibit dominus
meus et in quo augurari solet? Pessimam rem
fecistis!" ».
</vers>
    <vers num="6"> Fecit ille, ut iusserat, et
apprehensis per ordinem locutus est.
</vers>
    <vers num="7"> Qui responderunt: « Quare
sic loquitur dominus noster? Absit a servis tuis, ut tantum
flagitii commiserimus.
</vers>
    <vers num="8"> Pecuniam, quam invenimus in summitate
saccorum, reportavimus ad te de terra Chanaan; et quomodo
consequens est, ut furati simus de domo domini tui aurum vel
argentum?
</vers>
    <vers num="9"> Apud quemcumque fuerit inventum
servorum tuorum, quod quæris, moriatur; et nos erimus servi domini
nostri ».
</vers>
    <vers num="10"> Qui dixit eis: « Fiat
iuxta vestram sententiam: apud quemcumque fuerit inventum, ipse sit
servus meus; vos autem eritis innoxii ».
</vers>
    <vers num="11"> Itaque festinato deponentes in
terram saccos aperuerunt singuli.
</vers>
    <vers num="12"> Quos scrutatus incipiens a maiore
usque ad minimum invenit scyphum in sacco Beniamin.
</vers>
    <vers num="13"> At illi, scissis vestibus,
oneratisque rursum asinis, reversi sunt in oppidum.
</vers>
    <vers num="14"> Et Iudas cum fratribus ingressus est
ad Ioseph — necdum enim de loco abierat — omnesque ante eum
pariter in terram corruerunt.
</vers>
    <vers num="15"> Quibus ille ait: « Cur
sic agere voluistis? An ignoratis quod non sit similis mei in
augurandi scientia? ».
</vers>
    <vers num="16"> Cui Iudas: « Quid
respondebimus, inquit, domino meo? Vel quid loquemur aut iuste
poterimus obtendere? Deus invenit iniquitatem servorum tuorum; en
omnes servi sumus domini mei, et nos et apud quem inventus est
scyphus ».
</vers>
    <vers num="17"> Respondit Ioseph: « Absit
a me, ut sic agam! Qui furatus est scyphum, ipse sit servus meus;
vos autem abite liberi ad patrem vestrum ».
</vers>
    <vers num="18"> Accedens autem propius Iudas
confidenter ait: « Oro, domine mi, loquatur servus tuus
verbum in auribus tuis, et ne irascaris famulo tuo; tu es enim
sicut pharao!
</vers>
    <vers num="19"> Dominus meus interrogavit prius
servos suos: "Habetis patrem aut fratrem?".
</vers>
    <vers num="20"> Et nos respondimus domino meo: "Est
nobis pater senex et puer parvulus, qui in senectute illius natus
est, cuius uterinus frater mortuus est; et ipse solus superest a
matre sua, pater vero tenere diligit eum" ».
</vers>
    <vers num="21"> Dixistique servis tuis: "Adducite
eum ad me, et ponam oculos meos super illum".
</vers>
    <vers num="22"> Suggessimus domino meo: "Non potest
puer relinquere patrem suum; si enim illum dimiserit,
morietur".
</vers>
    <vers num="23"> Et dixisti servis tuis: "Nisi
venerit frater vester minimus vobiscum, non videbitis amplius
faciem meam".
</vers>
    <vers num="24"> Cum ergo ascendissemus ad famulum
tuum patrem nostrum, narravimus ei omnia, quæ locutus est dominus
meus,
</vers>
    <vers num="25"> et dixit pater noster: "Revertimini
et emite nobis parum tritici".
</vers>
    <vers num="26"> Cui diximus: "Ire non possumus. Si
frater noster minimus descenderit nobiscum, proficiscemur simul;
alioquin, illo absente, non poterimus videre faciem viri".
</vers>
    <vers num="27"> Ad quæ servus tuus pater meus
respondit: "Vos scitis quod duos genuerit mihi uxor mea.
</vers>
    <vers num="28"> Egressus est unus a me, et dixi:
Bestia devoravit eum! Et hucusque non comparet.
</vers>
    <vers num="29"> Si tuleritis et istum a facie mea,
et aliquid ei in via contigerit, deducetis canos meos cum mærore
ad inferos".
</vers>
    <vers num="30"> Igitur, si intravero ad servum tuum
patrem meum, et puer defuerit — cum anima illius ex huius anima
pendeat —
</vers>
    <vers num="31"> videritque eum non esse nobiscum,
morietur; et deducent famuli tui canos eius cum dolore ad
inferos.
</vers>
    <vers num="32"> Servus tuus pro puero patri meo
spopondit: Nisi reduxero eum, peccati reus ero in patrem meum omni
tempore.
</vers>
    <vers num="33"> Manebo itaque servus tuus pro puero
in ministerio domini mei, et puer ascendat cum fratribus suis.
</vers>
    <vers num="34"> Non enim possum redire ad patrem
meum, absente puero, ne calamitatis, quæ oppressura est patrem
meum, testis assistam ».</vers>
  </cap>
  <subtitulum>Capitulum 45</subtitulum>
  <cap num="45">
    <vers num="1"> Non se poterat ultra cohibere
Ioseph omnibus coram astantibus, unde clamavit:
« Egredimini, cuncti, foras! ». Et nemo
aderat cum eo, quando manifestavit se fratribus suis.
</vers>
    <vers num="2"> Elevavitque vocem cum fletu, quam
audierunt Ægyptii omnisque domus pharaonis.
</vers>
    <vers num="3"> Et dixit Ioseph fratribus suis:
« Ego sum Ioseph! Adhuc pater meus vivit? ».
Nec poterant respondere fratres nimio terrore perterriti.
</vers>
    <vers num="4"> Ad quos ille clementer:
« Accedite, inquit, ad me ». Et cum
accessissent prope: « Ego sum, ait, Ioseph frater
vester, quem vendidistis in Ægyptum.
</vers>
    <vers num="5"> Nolite contristari, neque vobis durum
esse videatur quod vendidistis me in his regionibus. Pro salute
enim vestra misit me Deus ante vos in Ægyptum.
</vers>
    <vers num="6"> Biennium est enim quod cœpit fames
esse in terra, et adhuc quinque anni restant, quibus nec arari
poterit nec meti.
</vers>
    <vers num="7"> Præmisitque me Deus, ut reservemini
super terram, et servetur vita vestra in salvationem magnam.
</vers>
    <vers num="8"> Non vestro consilio, sed Dei
voluntate huc missus sum, qui fecit me quasi patrem pharaonis et
dominum universæ domus eius ac principem in omni terra
Ægypti.
</vers>
    <vers num="9"> Festinate et ascendite ad patrem meum
et dicetis ei: "Hæc mandat filius tuus Ioseph: Deus fecit me
dominum universæ terræ Ægypti; descende ad me, ne moreris.
</vers>
    <vers num="10"> Et habitabis in terra Gessen;
erisque iuxta me tu et filii tui et filii filiorum tuorum, oves
tuæ et armenta tua et universa, quæ possides.
</vers>
    <vers num="11"> Ibique te pascam — adhuc enim
quinque anni residui sunt famis — ne et tu pereas et domus tua
et omnia, quæ possides".
</vers>
    <vers num="12"> En oculi vestri et oculi fratris mei
Beniamin vident quia os meum est, quod loquitur ad vos.
</vers>
    <vers num="13"> Nuntiate patri meo universam gloriam
meam in Ægypto et cuncta, quæ vidistis. Festinate et adducite eum
ad me ».
</vers>
    <vers num="14"> Cumque amplexatus recidisset in
collum Beniamin fratris sui, flevit, illo quoque similiter flente,
super collum eius.
</vers>
    <vers num="15"> Osculatusque est Ioseph omnes
fratres suos et ploravit super singulos. Post quæ ausi sunt loqui
ad eum.
</vers>
    <vers num="16"> Auditumque est et celebri sermone
vulgatum in aula regis: « Venerunt fratres
Ioseph! ». Et gavisus est pharao atque omnis familia
eius.
</vers>
    <vers num="17"> Dixitque ad Ioseph, ut imperaret
fratribus suis dicens: « Onerantes iumenta ite in terram
Chanaan
</vers>
    <vers num="18"> et tollite inde patrem vestrum et
cognationem et venite ad me; et ego dabo vobis omnia bona Ægypti,
ut comedatis medullam terræ.
</vers>
    <vers num="19"> Præcipe etiam: tollite plaustra de
terra Ægypti ad subvectionem parvulorum vestrorum ac coniugum et
tollite patrem vestrum et properate quantocius venientes.
</vers>
    <vers num="20"> Nec doleatis super supellectilem
vestram, quia omnes opes Ægypti vestræ erunt ».
</vers>
    <vers num="21"> Feceruntque filii Israel, ut eis
mandatum fuerat. Quibus dedit Ioseph plaustra secundum pharaonis
imperium et cibaria in itinere.
</vers>
    <vers num="22"> Singulis quoque proferri iussit
vestimentum mutatorium; Beniamin vero dedit trecentos argenteos cum
quinque
</vers>
    <vers num="23"> vestimentis mutatoriis. Patri suo
misit similiter asinos decem, qui subveherent ex omnibus divitiis
Ægypti, et totidem asinas triticum et panem et cibum pro itinere
portantes.
</vers>
    <vers num="24"> Dimisit ergo fratres suos et
proficiscentibus ait: « Ne irascamini in
via! ».
</vers>
    <vers num="25"> Qui ascendentes ex Ægypto venerunt
in terram Chanaan ad patrem suum Iacob
</vers>
    <vers num="26"> et nuntiaverunt ei dicentes:
« Ioseph vivit et ipse dominatur in omni terra
Ægypti! ». At cor eius frigidum mansit; non enim
credebat eis.
</vers>
    <vers num="27"> Tunc referebant omnia verba Ioseph,
quæ dixerat eis. Cumque vidisset plaustra et universa, quæ
miserat ad adducendum eum, revixit spiritus eius,
</vers>
    <vers num="28"> et ait: « Sufficit mihi,
si adhuc Ioseph filius meus vivit. Vadam et videbo illum, antequam
moriar ».</vers>
  </cap>
  <subtitulum>Capitulum 46</subtitulum>
  <cap num="46">
    <vers num="1"> Profectusque Israel cum omnibus,
quæ habebat, venit Bersabee et, mactatis ibi victimis Deo patris
sui Isaac,
</vers>
    <vers num="2"> audivit eum per visionem noctis
vocantem se: « Iacob, Iacob! ». Cui
respondit: « Ecce adsum! ».
</vers>
    <vers num="3"> Ait illi: « Ego sum Deus,
Deus patris tui. Noli timere descendere in Ægyptum, quia in gentem
magnam faciam te ibi.
</vers>
    <vers num="4"> Ego descendam tecum illuc et ego inde
adducam te revertentem; Ioseph quoque ponet manus suas super oculos
tuos ».
</vers>
    <vers num="5"> Surrexit igitur Iacob a Bersabee,
tuleruntque eum filii cum parvulis et uxoribus suis in plaustris,
quæ miserat pharao ad portandum senem,
</vers>
    <vers num="6"> sumpserunt quoque omnia, quæ
possederant in terra Chanaan; veneruntque in Ægyptum Iacob et omne
semen eius,
</vers>
    <vers num="7"> filii eius et nepotes, filiæ et
cuncta simul progenies.
</vers>
    <vers num="8"> Hæc sunt autem nomina filiorum
Israel, qui ingressi sunt in Ægyptum, ipse cum liberis suis.
Primogenitus Ruben.
</vers>
    <vers num="9"> Filii Ruben: Henoch et Phallu et
Hesron et Charmi.
</vers>
    <vers num="10"> Filii Simeon: Iamuel et Iamin et
Ahod et Iachin et Sohar et Saul filius Chananitidis.
</vers>
    <vers num="11"> Filii Levi: Gerson et Caath et
Merari.
</vers>
    <vers num="12"> Filii Iudæ: Her et Onan et Sela et
Phares et Zara. Mortui sunt autem Her et Onan in terra Chanaan.
Natique sunt filii Phares: Esrom et Hamul.
</vers>
    <vers num="13"> Filii Issachar: Thola et Phua et
Iasub et Semron.
</vers>
    <vers num="14"> Filii Zabulon: Sared et Elon et
Iahelel.
</vers>
    <vers num="15"> Hi filii Liæ, quos genuit in
Paddanaram, cum Dina filia sua. Omnes animæ filiorum eius et
filiarum triginta tres.
</vers>
    <vers num="16"> Filii Gad: Sephon et Haggi, Suni et
Esebon, Heri et Arodi et Areli.
</vers>
    <vers num="17"> Filii Aser: Iemna et Iesua et Isui
et Beria, Sara quoque soror eorum. Filii Beria: Heber et
Melchiel.
</vers>
    <vers num="18"> Hi filii Zelphæ, quam dedit Laban
Liæ filiæ suæ; et hos genuit Iacob: sedecim animas.
</vers>
    <vers num="19"> Filii Rachel uxoris Iacob: Ioseph et
Beniamin.
</vers>
    <vers num="20"> Natique sunt Ioseph filii in terra
Ægypti, quos genuit ei Aseneth filia Putiphare sacerdotis
Heliopoleos: Manasses et Ephraim.
</vers>
    <vers num="21"> Filii Beniamin: Bela et Bochor et
Asbel, Gera et Naaman et Echi et Ros, Mophim et Huphim et Ared.
</vers>
    <vers num="22"> Hi filii Rachel, quos genuit Iacob:
omnes animæ quattuordecim.
</vers>
    <vers num="23"> Filii Dan: Husim.
</vers>
    <vers num="24"> Filii Nephthali: Iasiel et Guni et
Ieser et Sellem.
</vers>
    <vers num="25"> Hi filii Bilhæ, quam dedit Laban
Racheli filiæ suæ; et hos genuit Iacob: omnes animæ septem.
</vers>
    <vers num="26"> Cunctæ animæ, quæ ingressæ sunt
cum Iacob in Ægyptum et egressæ de femore illius, absque uxoribus
filiorum eius, sexaginta sex.
</vers>
    <vers num="27"> Filii autem Ioseph, qui nati sunt ei
in terra Ægypti, animæ duæ. Omnes animæ domus Iacob, quæ
ingressæ sunt in Ægyptum, fuere septuaginta.
</vers>
    <vers num="28"> Misit autem Iudam ante se ad Ioseph,
ut nuntiaret et occurreret in Gessen.
</vers>
    <vers num="29"> Et venerunt in terram Gessen.
Iunctoque Ioseph curru suo, ascendit obviam patri suo in Gessen;
vidensque eum irruit super collum eius et inter amplexus diu
flevit.
</vers>
    <vers num="30"> Dixitque Israel ad Ioseph:
« Iam lætus moriar, quia vidi faciem tuam et
superstitem te relinquo ».
</vers>
    <vers num="31"> Et ille locutus est ad fratres suos
et ad omnem domum patris sui: « Ascendam et nuntiabo
pharaoni dicamque ei: Fratres mei et domus patris mei, qui erant in
terra Chanaan, venerunt ad me.
</vers>
    <vers num="32"> Et sunt viri pastores ovium curamque
habent alendorum gregum; pecora sua et armenta et omnia, quæ
habere potuerunt, adduxerunt secum.
</vers>
    <vers num="33"> Cumque vocaverit vos et dixerit:
"Quod est opus vestrum?".
</vers>
    <vers num="34"> Respondebitis: "Viri pastores sumus
servi tui ab infantia nostra usque in præsens et nos et patres
nostri". Hæc autem dicetis, ut habitare possitis in terra Gessen,
quia detestantur Ægyptii omnes pastores ovium ».</vers>
  </cap>
  <subtitulum>Capitulum 47</subtitulum>
  <cap num="47">
    <vers num="1"> Ingressus ergo Ioseph nuntiavit
pharaoni dicens: « Pater meus et fratres, oves eorum et
armenta et cuncta, quæ possident, venerunt de terra Chanaan; et
ecce consistunt in terra Gessen ».
</vers>
    <vers num="2"> Ex omnibus fratribus suis quinque
viros statuit coram rege,
</vers>
    <vers num="3"> quos ille interrogavit:
« Quid habetis operis? ». Responderunt:
« Pastores ovium sumus servi tui et nos et patres
nostri ».
</vers>
    <vers num="4"> Dixeruntque ad pharaonem:
« Ad peregrinandum in terra venimus, quoniam non est
herba gregibus servorum tuorum, ingravescente fame, in terra
Chanaan petimusque, ut esse nos iubeas servos tuos in terra
Gessen ».
</vers>
    <vers num="5"> Dixit itaque rex ad Ioseph:
« Pater tuus et fratres tui venerunt ad te.
</vers>
    <vers num="6"> Terra Ægypti in conspectu tuo est;
in optimo loco fac eos habitare et trade eis terram Gessen. Quod si
nosti in eis esse viros industrios, constitue illos magistros
pecorum meorum ».
</vers>
    <vers num="7"> Post hæc introduxit Ioseph patrem
suum ad regem et statuit eum coram eo, qui benedicens illi
</vers>
    <vers num="8"> et interrogatus ab eo:
« Quot sunt dies annorum vitæ tuæ?  »,
</vers>
    <vers num="9"> respondit: « Dies
peregrinationis meæ centum triginta annorum sunt, parvi et mali;
et non pervenerunt usque ad dies patrum meorum, quibus peregrinati
sunt ».
</vers>
    <vers num="10"> Et benedicto rege, egressus est
foras.
</vers>
    <vers num="11"> Ioseph vero patri et fratribus suis
dedit possessionem in Ægypto in optimo terræ loco, in terra
Ramesses, ut præceperat pharao;
</vers>
    <vers num="12"> et alebat eos omnemque domum patris
sui præbens cibaria singulis.
</vers>
    <vers num="13"> In tota terra panis deerat, et
oppresserat fames terram valde, defecitque terra Ægypti et terra
Chanaan præ fame.
</vers>
    <vers num="14"> E quibus omnem pecuniam congregavit
pro venditione frumenti et intulit eam in ærarium regis.
</vers>
    <vers num="15"> Cumque defecisset emptoribus
pretium, venit cuncta Ægyptus ad Ioseph dicens: « Da
nobis panes! Quare morimur coram te, deficiente
pecunia? ».
</vers>
    <vers num="16"> Quibus ille respondit:
« Adducite pecora vestra, et dabo vobis pro eis cibos,
si pretium non habetis ».
</vers>
    <vers num="17"> Quæ cum adduxissent, dedit eis
alimenta pro equis et ovibus et bobus et asinis; sustentavitque eos
illo anno pro commutatione pecorum.
</vers>
    <vers num="18"> Venerunt quoque anno secundo et
dixerunt ei: « Non celamus dominum nostrum quod,
deficiente pecunia, pecora transierunt ad dominum nostrum; nec clam
te est quod absque corporibus et terra nihil habeamus.
</vers>
    <vers num="19"> Cur ergo moriemur, te vidente, et
nos et terra nostra? Eme nos et terram nostram in servitutem regiam
et præbe semina, ne, pereunte cultore, redigatur terra in
solitudinem ».
</vers>
    <vers num="20"> Emit igitur Ioseph omnem terram
Ægypti, vendentibus singulis possessiones suas præ magnitudine
famis. Subiecitque eam pharaoni
</vers>
    <vers num="21"> et cunctos populos eius redegit ei
in servitutem, a novissimis terminis Ægypti usque ad extremos
fines eius.
</vers>
    <vers num="22"> Terram autem sacerdotum non emit,
qui cibariis a rege statutis fruebantur, et idcirco non sunt
compulsi vendere possessiones suas.
</vers>
    <vers num="23"> Dixit ergo Ioseph ad populos:
« En, ut cernitis, et vos et terram vestram pharao
possidet; accipite semina et serite agros,
</vers>
    <vers num="24"> ut fruges habere possitis. Quintam
partem regi dabitis; quattuor reliquas permitto vobis in sementem
et in cibum familiis et liberis vestris ».
</vers>
    <vers num="25"> Qui responderunt: « Tu
salvasti nos! Respiciat nos tantum dominus noster, et læti
serviemus regi ».
</vers>
    <vers num="26"> Ex eo tempore usque in præsentem
diem in universa terra Ægypti regibus quinta pars solvitur; et
factum est a Ioseph in legem absque terra sacerdotali, quæ libera
ab hac condicione est.
</vers>
    <vers num="27"> Habitavit ergo Israel in Ægypto, id
est in terra Gessen, et possedit eam; auctusque est et
multiplicatus nimis.
</vers>
    <vers num="28"> Et vixit Iacob in terra Ægypti
decem et septem annis; factique sunt omnes dies vitæ illius centum
quadraginta septem annorum.
</vers>
    <vers num="29"> Cumque appropinquare cerneret diem
mortis suæ, vocavit filium suum Ioseph et dixit ad eum:
« Si inveni gratiam in conspectu tuo, pone manum tuam
sub femore meo et facies mihi misericordiam et veritatem, ut non
sepelias me in Ægypto,
</vers>
    <vers num="30"> sed dormiam cum patribus meis, et
auferas me de terra hac condasque in sepulcro maiorum
meorum ». Cui respondit Ioseph: « Ego faciam,
quod iussisti ».
</vers>
    <vers num="31"> Et ille: « Iura ergo,
inquit, mihi! ». Quo iurante, adoravit Israel conversus
ad lectuli caput.</vers>
  </cap>
  <subtitulum>Capitulum 48</subtitulum>
  <cap num="48">
    <vers num="1"> His ita transactis, nuntiatum est
Ioseph quod ægrotaret pater suus. Et assumpsit secum duos filios
Manasse et Ephraim.
</vers>
    <vers num="2"> Dictumque est seni: « Ecce
filius tuus Ioseph venit ad te ». Qui confortatus sedit
in lectulo
</vers>
    <vers num="3"> et ingresso ad se ait:
« Deus omnipotens apparuit mihi in Luza, quæ est in
terra Chanaan, benedixitque mihi
</vers>
    <vers num="4"> et ait: "Ego te augebo et
multiplicabo et faciam te in multitudinem populorum; daboque tibi
terram hanc et semini tuo post te in possessionem sempiternam".
</vers>
    <vers num="5"> Duo ergo filii tui, qui nati sunt
tibi in terra Ægypti, antequam huc venirem ad te, mei erunt:
Ephraim et Manasses sicut Ruben et Simeon reputabuntur mihi.
</vers>
    <vers num="6"> Reliquos autem, quos genueris post
eos, tui erunt et nomine fratrum suorum vocabuntur in
possessionibus suis.
</vers>
    <vers num="7"> Mihi enim, quando veniebam de
Paddanaram, mortua est Rachel mater tua in terra Chanaan in ipso
itinere, cum adhuc esset spatium aliquod usque ad Ephratham, et
sepelivi eam iuxta viam Ephrathæ, quæ alio nomine appellatur
Bethlehem ».
</vers>
    <vers num="8"> Videns autem filios eius dixit ad
eum: « Qui sunt isti? ».
</vers>
    <vers num="9"> Respondit: « Filii mei
sunt, quos donavit mihi Deus in hoc loco ».
« Adduc, inquit, eos ad me, ut benedicam
illis! ».
</vers>
    <vers num="10"> Oculi enim Israel caligabant præ
nimia senectute, et clare videre non poterat. Applicitosque ad se
deosculatus et circumplexus eos
</vers>
    <vers num="11"> dixit ad filium suum:
« Non sum fraudatus aspectu tuo; insuper ostendit mihi
Deus semen tuum ».
</vers>
    <vers num="12"> Cumque tulisset eos Ioseph de gremio
patris, adoravit pronus in terram.
</vers>
    <vers num="13"> Et posuit Ephraim ad dexteram suam,
id est ad sinistram Israel, Manassen vero in sinistra sua, ad
dexteram scilicet patris; applicuitque ambos ad eum.
</vers>
    <vers num="14"> Qui extendens manum dexteram, posuit
super caput Ephraim minoris fratris, sinistram autem super caput
Manasse, qui maior natu erat, commutans manus.
</vers>
    <vers num="15"> Benedixitque Iacob Ioseph et
ait:
« Deus, in cuius conspectu ambulaverunt
patres mei Abraham et Isaac,
Deus, qui pascit me ab adulescentia mea
usque in præsentem diem,
</vers>
    <vers num="16"> Angelus, qui eruit me de cunctis
malis,
benedicat pueris istis!
Et invocetur super eos nomen meum,
nomina quoque patrum meorum Abraham et Isaac,
et crescant in multitudinem
super terram! ».
</vers>
    <vers num="17"> Videns autem Ioseph quod posuisset
pater suus dexteram manum super caput Ephraim, graviter accepit et
apprehensam manum patris levare conatus est de capite Ephraim et
transferre super caput Manasse.
</vers>
    <vers num="18"> Dixitque ad patrem: « Non
ita convenit, pater, quia hic est primogenitus; pone dexteram tuam
super caput eius! ».
</vers>
    <vers num="19"> Qui renuens ait: « Scio,
fili mi, scio; et iste quidem erit in populos et multiplicabitur,
sed frater eius minor maior erit illo, et semen illius crescet in
plenitudinem gentium ».
</vers>
    <vers num="20"> Benedixitque eis in die illo
dicens:
« In te benedicet Israel atque dicet: "Faciat te Deus
sicut Ephraim et sicut Manasse!" ».
Constituitque Ephraim ante Manassen.
</vers>
    <vers num="21"> Et ait ad Ioseph filium suum:
« En ego morior, et erit Deus vobiscum reducetque vos ad
terram patrum vestrorum.
</vers>
    <vers num="22"> Do tibi partem unam extra fratres
tuos, quam tuli de manu Amorræi in gladio et arcu
meo ».</vers>
  </cap>
  <subtitulum>Capitulum 49</subtitulum>
  <cap num="49">
    <vers num="1"> Vocavit autem Iacob filios suos et
ait eis: « Congregamini, ut annuntiem, quæ ventura sunt
vobis in diebus novissimis.
</vers>
    <vers num="2"> Congregamini et audite, filii
Iacob,
audite Israel patrem vestrum!
</vers>
    <vers num="3"> Ruben primogenitus meus,
tu fortitudo mea et principium roboris mei;
prior in dignitate, maior in robore!
</vers>
    <vers num="4"> Ebulliens sicut aqua non
excellas,
quia ascendisti cubile patris tui
et maculasti stratum meum.
</vers>
    <vers num="5"> Simeon et Levi fratres,
vasa violentiæ arma eorum.
</vers>
    <vers num="6"> In consilium eorum ne veniat anima
mea,
et in cœtu illorum non sit gloria mea;
quia in furore suo occiderunt virum
et in voluntate sua subnervaverunt tauros.
</vers>
    <vers num="7"> Maledictus furor eorum, quia
pertinax,
et indignatio eorum, quia dura!
Dividam eos in Iacob
et dispergam eos in Israel.
</vers>
    <vers num="8"> Iuda, te laudabunt fratres tui;
manus tua in cervicibus inimicorum tuorum;
adorabunt te filii patris tui.
</vers>
    <vers num="9"> Catulus leonis Iuda:
a præda, fili mi, ascendisti;
requiescens accubuit ut leo
et quasi leæna; quis suscitabit eum?
</vers>
    <vers num="10"> Non auferetur sceptrum de Iuda
et baculus ducis de pedibus eius,
donec veniat ille, cuius est,
et cui erit obœdientia gentium;
</vers>
    <vers num="11"> ligans ad vineam pullum suum
et ad vitem filium asinæ suæ,
lavabit in vino stolam suam
et in sanguine uvæ pallium suum;
</vers>
    <vers num="12"> nigriores sunt oculi eius vino
et dentes eius lacte candidiores.
</vers>
    <vers num="13"> Zabulon in litore maris
habitabit
et in statione navium,
pertingens usque ad Sidonem.
</vers>
    <vers num="14"> Issachar asinus fortis,
accubans inter caulas
</vers>
    <vers num="15"> vidit requiem quod esset bona,
et terram quod optima;
et supposuit umerum suum ad portandum
factusque est tributis serviens.
</vers>
    <vers num="16"> Dan iudicabit populum suum
sicut una tribuum Israel.
</vers>
    <vers num="17"> Fiat Dan coluber in via,
cerastes in semita,
mordens calcanea equi,
ut cadat ascensor eius retro.
</vers>
    <vers num="18"> Salutare tuum exspectabo,
Domine!
</vers>
    <vers num="19"> Gad, latrones aggredientur eum,
ipse autem aggredietur calcaneum eorum.
</vers>
    <vers num="20"> Aser, pinguis panis eius,
et præbebit delicias regales.
</vers>
    <vers num="21"> Nephthali cerva emissa,
dans cornua pulchra.
</vers>
    <vers num="22"> Arbor fructifera Ioseph,
arbor fructifera super fontem:
rami transcendunt murum.
</vers>
    <vers num="23"> Sed exasperaverunt eum et iurgati
sunt,
et adversati sunt illi habentes iacula.
</vers>
    <vers num="24"> Et confractus est arcus eorum,
et dissoluti sunt nervi brachiorum eorum
per manus Potentis Iacob,
per nomen Pastoris, Lapidis Israel.
</vers>
    <vers num="25"> Deus patris tui erit adiutor
tuus,
et Omnipotens benedicet tibi
benedictionibus cæli desuper,
benedictionibus abyssi iacentis
deorsum,
benedictionibus uberum et vulvæ.
</vers>
    <vers num="26"> Benedictiones patris tui confortatæ
sunt
super benedictiones montium æternorum,
desiderium collium antiquorum;
fiant in capite Ioseph
et in vertice nazaræi inter fratres suos.
</vers>
    <vers num="27"> Beniamin lupus rapax;
mane comedet prædam
et vespere dividet spolia ».
</vers>
    <vers num="28"> Omnes hi in tribubus Israel
duodecim. Hæc locutus est eis pater suus benedixitque singulis
benedictionibus propriis.
</vers>
    <vers num="29"> Et præcepit eis dicens:
« Ego congregor ad populum meum; sepelite me cum
patribus meis in spelunca Machpela, quæ est in agro Ephron
Hetthæi
</vers>
    <vers num="30"> contra Mambre in terra Chanaan, quam
emit Abraham cum agro ab Ephron Hetthæo in possessionem
sepulcri;
</vers>
    <vers num="31"> ibi sepelierunt eum et Saram uxorem
eius, ibi sepultus est Isaac cum Rebecca coniuge sua, ibi et Lia
condita iacet ».
</vers>
    <vers num="32"> Finitisque mandatis, quibus filios
instruebat, collegit pedes suos super lectulum et obiit;
appositusque est ad populum suum.</vers>
  </cap>
  <subtitulum>Capitulum 50</subtitulum>
  <cap num="50">
    <vers num="1"> Ioseph ruit super faciem patris
flens et deosculans eum.
</vers>
    <vers num="2"> Præcepitque servis suis medicis, ut
aromatibus condirent patrem.
</vers>
    <vers num="3"> Quibus iussa explentibus, transierunt
quadraginta dies; iste quippe mos erat cadaverum conditorum.
Flevitque eum Ægyptus septuaginta diebus.
</vers>
    <vers num="4"> Et, expleto planctus tempore, locutus
est Ioseph ad familiam pharaonis: « Si inveni gratiam in
conspectu vestro, loquimini in auribus pharaonis,
</vers>
    <vers num="5"> eo quod pater meus adiuraverit me
dicens: "En morior; in sepulcro meo, quod fodi mihi in terra
Chanaan, sepelies me"; ascendam nunc et sepeliam patrem meum ac
revertar ».
</vers>
    <vers num="6"> Dixitque ei pharao:
« Ascende et sepeli patrem tuum, sicut adiuratus
es ».
</vers>
    <vers num="7"> Quo ascendente, ierunt cum eo omnes
servi pharaonis, senes domus eius cunctique maiores natu terræ
Ægypti,
</vers>
    <vers num="8"> domus Ioseph cum fratribus suis,
absque parvulis et gregibus atque armentis, quæ dereliquerant in
terra Gessen.
</vers>
    <vers num="9"> Habuit quoque in comitatu currus et
equites; et facta est turba non modica.
</vers>
    <vers num="10"> Veneruntque ad Gorenatad (id est
Aream rhamni), quæ sita est trans Iordanem; ubi celebrantes
exsequias planctu magno atque vehementi impleverunt septem
dies.
</vers>
    <vers num="11"> Quod cum vidissent habitatores
terræ Chanaan, dixerunt: « Planctus magnus est iste
Ægyptiis »; et idcirco vocatum est nomen loci illius
Abelmesraim (id est Planctus Ægypti).
</vers>
    <vers num="12"> Fecerunt ergo filii Iacob, sicut
præceperat eis;
</vers>
    <vers num="13"> et portantes eum in terram Chanaan
sepelierunt eum in spelunca Machpela, quam emerat Abraham cum agro
in possessionem sepulcri ab Ephron Hetthæo contra faciem
Mambre.
</vers>
    <vers num="14"> Reversusque est Ioseph in Ægyptum
cum fratribus suis et omni comitatu, sepulto patre.
</vers>
    <vers num="15"> Quo mortuo, timentes fratres eius et
mutuo colloquentes: « Ne forte memor sit iniuriæ, quam
passus est, et reddat nobis omne malum, quod
fecimus »,
</vers>
    <vers num="16"> mandaverunt ei dicentes:
« Pater tuus præcepit nobis, antequam moreretur,
</vers>
    <vers num="17"> ut hæc tibi verbis illius
diceremus: "Obsecro, ut obliviscaris sceleris fratrum tuorum et
peccati atque malitiæ, quam exercuerunt in te". Nos quoque oramus,
ut servis Dei patris tui dimittas iniquitatem hanc ».
Quibus auditis, flevit Ioseph.
</vers>
    <vers num="18"> Veneruntque ad eum fratres sui et
proni coram eo dixerunt: « Servi tui
sumus ».
</vers>
    <vers num="19"> Quibus ille respondit:
« Nolite timere. Num Dei possumus resistere
voluntati?
</vers>
    <vers num="20"> Vos cogitastis de me malum; sed Deus
vertit illud in bonum, ut exaltaret me, sicut in præsentiarum
cernitis, et salvos faceret multos populos.
</vers>
    <vers num="21"> Nolite timere: ego pascam vos et
parvulos vestros ». Consolatusque est eos et blande ac
leniter est locutus.
</vers>
    <vers num="22"> Et habitavit in Ægypto cum omni
domo patris sui; vixitque centum decem annis
</vers>
    <vers num="23"> et vidit Ephraim filios usque ad
tertiam generationem; filii quoque Machir filii Manasse nati sunt
in genibus Ioseph.
</vers>
    <vers num="24"> Quibus transactis, locutus est
fratribus suis: « Post mortem meam Deus visitabit vos et
ascendere vos faciet de terra ista ad terram, quam iuravit Abraham,
Isaac et Iacob ».
</vers>
    <vers num="25"> Cumque adiurasset eos atque
dixisset: « Deus visitabit vos; asportate ossa mea
vobiscum de loco isto »,
</vers>
    <vers num="26"> mortuus est, expletis centum decem
vitæ suæ annis. Et conditus aromatibus repositus est in loculo in
Ægypto.</vers>
  </cap>
</romanliturgy>
