<?xml version="1.0" encoding="utf-8"?>
<romanliturgy lingua="la" elibro="os">
  <titulum>Prophetia Osee</titulum>
  <subtitulum>Capitulum 1</subtitulum>
  <cap num="1">
    <vers num="1"> Verbum Domini, quod factum est ad
Osee filium Beeri in diebus Oziæ, Ioatham, Achaz, Ezechiæ regum
Iudæ, et in diebus Ieroboam filii Ioas regis Israel.
</vers>
    <vers num="2"> Principium verbi Domini per Osee.
Dixit Dominus ad Osee:
« Vade, sume tibi mulierem fornicationum
et filios fornicationum,
quia fornicans fornicatur terra a Domino ».
</vers>
    <vers num="3"> Et abiit et accepit Gomer filiam
Debelaim, quæ concepit et peperit ei filium. 
</vers>
    <vers num="4"> Et dixit Dominus ad eum:
« Voca nomen eius 'Iezrahel', quoniam adhuc modicum et
visitabo sanguinem Iezrahel super domum Iehu et cessare faciam
regnum domus Israel;
</vers>
    <vers num="5"> et in illa die conteram arcum Israel
in valle Iezrahel ».
</vers>
    <vers num="6"> Et concepit adhuc et peperit filiam;
et dixit ei: « Voca nomen eius “Absque
misericordia”, quia non addam ultra misereri domui Israel, ut
ignoscam eis.
</vers>
    <vers num="7"> Et domui Iudæ miserebor et salvabo
eos in Domino Deo suo et non salvabo eos in arcu et gladio et in
bello et in equis et in equitibus ».
</vers>
    <vers num="8"> Et ablactavit eam, quæ erat 'Absque
misericordia', et concepit et peperit filium.
</vers>
    <vers num="9"> Et dixit: « Voca nomen
eius 'Non populus meus', quia vos non populus meus, et ego 'Non
sum' vobis.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et erit numerus filiorum
Israel
quasi arena maris,
quæ sine mensura est et non numerabitur.
Et erit: in loco, ubi dicebatur eis:
“Non populus meus vos”,
dicetur eis: “Filii Dei viventis”.
</vers>
    <vers num="2"> Et congregabuntur filii Iudæ
et filii Israel pariter
et ponent sibimet caput unum
et ascendent de terra,
quia magnus dies Iezrahel.
</vers>
    <vers num="3"> Dicite fratribus vestris:
“Populus meus”
et sororibus vestris: “Misericordiam consecuta”.
</vers>
    <vers num="4"> Contendite adversum matrem vestram;
contendite,
quoniam ipsa non uxor mea,
et ego non vir eius;
auferat fornicationes suas a facie sua
et adulteria sua de medio uberum suorum,
</vers>
    <vers num="5"> ne forte exspoliem eam nudam
et statuam eam secundum diem nativitatis suæ
et ponam eam quasi solitudinem
et statuam eam velut terram aridam
et interficiam eam siti.
</vers>
    <vers num="6"> Et filiorum illius non miserebor,
quoniam filii fornicationum sunt,
</vers>
    <vers num="7"> quia fornicata est mater eorum,
turpiter egit, quæ concepit eos;
quia dixit: “Vadam post amatores meos,
qui dant panes mihi et aquas meas,
lanam meam et linum meum,
oleum meum et potum meum”.
</vers>
    <vers num="8"> Propter hoc ecce ego sæpiam
viam tuam spinis
et sæpiam eam maceria,
et semitas suas non inveniet;
</vers>
    <vers num="9"> et sequetur amatores suos
et non apprehendet eos;
et quæret eos et non inveniet
et dicet: “Vadam et revertar
ad virum meum priorem,
quia bene mihi erat tunc magis quam nunc”.
</vers>
    <vers num="10"> Et hæc nescivit quia ego
dedi ei frumentum et vinum et oleum
et argentum multiplicavi ei
et aurum, quæ fecerunt Baal.
</vers>
    <vers num="11"> Idcirco convertar et sumam
frumentum meum in tempore suo
et vinum meum in tempore suo;
et auferam lanam meam et linum meum,
quæ operiebant pudenda eius,
</vers>
    <vers num="12"> et nunc revelabo ignominiam eius
in oculis amatorum eius,
et nullus est qui eruat eam de manu mea.
</vers>
    <vers num="13"> Et cessare faciam omne gaudium
eius,
sollemnitatem eius, neomeniam eius,
sabbatum eius et omnia festa tempora eius;
</vers>
    <vers num="14"> et corrumpam vineam eius et ficum
eius,
de quibus dixit: “Mercedes hæ meæ sunt,
quas dederunt mihi amatores mei”.
Et ponam eas in saltum,
et comedet illas bestia agri.
</vers>
    <vers num="15"> Et visitabo super eam dies
Baalim,
quibus accendebat incensum
et ornabatur inaure sua et monili suo
et ibat post amatores suos,
sed mei obliviscebatur,
dicit Dominus.
</vers>
    <vers num="16"> Propter hoc ecce ego lactabo eam
et ducam eam in solitudinem
et loquar ad cor eius;
</vers>
    <vers num="17"> et dabo ei vineas eius ex eodem
loco
et vallem Achor, portam spei,
et respondebit ibi
iuxta dies iuventutis suæ
et iuxta dies ascensionis suæ de terra Ægypti.
</vers>
    <vers num="18"> Et erit: in die illa,
ait Dominus,
vocabis me: “Vir meus”
et non vocabis me ultra: “Baal meus”.
</vers>
    <vers num="19"> Et auferam nomina Baalim de ore
eius,
et non recordabitur ultra nominis eorum.
</vers>
    <vers num="20"> Et percutiam eis fœdus in die
illa
cum bestia agri et cum volucre cæli et cum reptili terræ;
et arcum et gladium et bellum
conteram de terra
et cubare eos faciam confidenter.
</vers>
    <vers num="21"> Et sponsabo te mihi in
sempiternum;
et sponsabo te mihi in iustitia et iudicio
et in misericordia et miserationibus.
</vers>
    <vers num="22"> Et sponsabo te mihi in fide,
et cognosces Dominum.
</vers>
    <vers num="23"> Et erit: in illa die exaudiam,
dicit Dominus,
exaudiam cælos,
et illi exaudient terram;
</vers>
    <vers num="24"> et terra exaudiet
triticum et vinum et oleum,
et hæc exaudient Iezrahel.
</vers>
    <vers num="25"> Et seminabo eam mihi in terram
et miserebor eius, quæ fuit “Absque misericordia”;
</vers>
    <vers num="26"> et dicam “Non populo
meo”: “Populus meus tu”;
et ipse dicet: “Deus meus es tu” ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et dixit Dominus ad me:
« Adhuc vade, dilige mulierem dilectam amico et
adulteram, sicut diligit Dominus filios Israel, et ipsi respectant
ad deos alienos et diligunt placentas uvarum ».
</vers>
    <vers num="2"> Et emi eam mihi quindecim argenteis
et choro hordei et dimidio choro hordei.
</vers>
    <vers num="3"> Et dixi ad eam: « Dies
multos exspectabis me; non fornicaberis et non eris viro, neque ibo
ego ad te ».
</vers>
    <vers num="4"> Quia dies multos sedebunt filii
Israel sine rege et sine principe et sine sacrificio et sine lapide
et sine ephod et sine theraphim.
</vers>
    <vers num="5"> Et post hæc revertentur filii Israel
et quærent Dominum Deum suum et David regem suum et pavebunt ad
Dominum et ad bonum eius in fine dierum.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> « Audite verbum
Domini,
filii Israel,
quia iudicium Domino
cum habitatoribus terræ:
non est enim veritas, et non est benignitas,
et non est scientia Dei in terra;
</vers>
    <vers num="2"> maledictum et mendacium
et homicidium et furtum et adulterium inundaverunt,
et sanguis sanguinem tetigit.
</vers>
    <vers num="3"> Propter hoc lugebit terra,
et infirmabitur omnis, qui habitat in ea,
cum bestia agri et volucre cæli,
sed et pisces maris auferentur.
</vers>
    <vers num="4"> Verumtamen non sit qui contendat
nec qui arguat,
sed tecum iudicium meum, sacerdos.
</vers>
    <vers num="5"> Et corrues plena die,
et corruet etiam propheta tecum nocte;
et perdam matrem tuam.
</vers>
    <vers num="6"> Perit populus meus,
eo quod non habuerit scientiam.
Quia tu scientiam reppulisti,
repellam te, ne sacerdotio fungaris mihi;
et quia oblitus es legis Dei tui,
obliviscar filiorum tuorum et ego.
</vers>
    <vers num="7"> Secundum multitudinem eorum, sic
peccaverunt mihi;
gloriam eorum in ignominiam commutabo.
</vers>
    <vers num="8"> Peccatum populi mei comedunt
et ad iniquitatem eorum sublevabunt animas eorum.
</vers>
    <vers num="9"> Et erit sicut populus sic
sacerdos;
et visitabo super eum vias eius
et opera eius reddam ei.
</vers>
    <vers num="10"> Et comedent et non saturabuntur;
fornicabuntur et non multiplicabuntur,
quoniam Dominum reliquerunt
in non custodiendo.
</vers>
    <vers num="11"> Fornicatio et vinum et ebrietas
auferunt cor.
</vers>
    <vers num="12"> Populus meus in ligno suo
interrogat,
et baculus eius annuntiat ei;
spiritus enim fornicationum decepit eos,
et fornicantur a Deo suo.
</vers>
    <vers num="13"> Super capita montium sacrificant
et super colles accendunt thymiama,
subtus quercum et populum et terebinthum,
quia bona est umbra eius;
ideo fornicantur filiæ vestræ,
et sponsæ vestræ adulteræ sunt.
</vers>
    <vers num="14"> Non visitabo super filias
vestras,
cum fuerint fornicatæ,
et super sponsas vestras,
cum adulteraverint,
quoniam hi ipsi cum meretricibus secedunt
et cum prostibulis delubrorum sacrificant,
et populus non intellegens corruet.
</vers>
    <vers num="15"> Si fornicaris tu, Israel,
non delinquat saltem Iuda;
et nolite ingredi in Galgala
et ne ascenderitis in Bethaven
neque iuraveritis: “Vivit Dominus”.
</vers>
    <vers num="16"> Quoniam sicut vacca lasciviens
Israel contumax est;
nunc pascet eos Dominus
quasi agnum in latitudine?
</vers>
    <vers num="17"> Particeps idolorum Ephraim,
dimitte eum.
</vers>
    <vers num="18"> Transiit convivium eorum,
fornicatione fornicati sunt,
diligunt vehementer
ignominiam impudicitiæ.
</vers>
    <vers num="19"> Ligabit spiritus eos in alis
suis,
et confundentur a sacrificiis suis.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Audite hoc, sacerdotes,
et attendite, domus Israel;
et domus regis, auscultate,
quia vobis iudicium est;
quoniam laqueus facti estis pro Maspha
et rete expansum super Thabor.
</vers>
    <vers num="2"> Et foveam Settim profundam
fecerunt;
ego autem castigabo vos omnes.
</vers>
    <vers num="3"> Ego scio Ephraim,
et Israel non est absconditus a me;
quia nunc fornicatus es, Ephraim,
contaminatus est Israel.
</vers>
    <vers num="4"> Non dabunt opera sua,
ut revertantur ad Deum suum,
quia spiritus fornicationis in medio eorum,
et Dominum non cognoverunt.
</vers>
    <vers num="5"> Et testatur arrogantia Israel in
faciem suam,
et Israel et Ephraim ruent in iniquitate sua:
ruet etiam Iudas cum eis.
</vers>
    <vers num="6"> In gregibus suis et in armentis
suis
vadent ad quærendum Dominum
et non invenient;
subtraxit se ab eis.
</vers>
    <vers num="7"> In Dominum prævaricati sunt,
quia filios alienos genuerunt;
nunc devorabit eos uno mense cum partibus suis.
</vers>
    <vers num="8"> Clangite bucina in Gabaa,
tuba in Rama,
conclamate in Bethaven,
exterrete Beniamin.
</vers>
    <vers num="9"> Ephraim vastabitur in die
correptionis;
in tribubus Israel annuntio rem certam.
</vers>
    <vers num="10"> Facti sunt principes Iudæ
quasi transferentes terminos;
super eos effundam
quasi aquam iram meam.
</vers>
    <vers num="11"> Oppressus est Ephraim,
fractum est ius,
quoniam voluit abire post sordem.
</vers>
    <vers num="12"> Et ego quasi sanies Ephraim,
et quasi putredo domui Iudæ.
</vers>
    <vers num="13"> Et vidit Ephraim languorem suum,
et Iuda ulcus suum;
et abiit Ephraim ad Assyriam
et misit ad regem magnum;
sed et ipse non poterit sanare vos
nec solvere poterit vos ab ulcere.
</vers>
    <vers num="14"> Quoniam ego quasi leæna Ephraim
et quasi catulus leonis domui Iudæ;
ego, ego capiam et vadam,
tollam, et non est qui eruat.
</vers>
    <vers num="15"> Vadens revertar ad locum meum,
donec pœnas solvant
et quærant faciem meam,
in tribulatione sua me desiderent.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> “Venite, et revertamur ad
Dominum,
quia ipse laceravit et sanabit nos,
percussit et curabit nos.
</vers>
    <vers num="2"> Vivificabit nos post duos dies,
in die tertia suscitabit nos,
et vivemus in conspectu eius.
</vers>
    <vers num="3"> Sciamus sequamurque,
ut cognoscamus Dominum.
Quasi diluculum præparatus est egressus eius,
et veniet quasi imber nobis temporaneus,
quasi imber serotinus irrigans terram”.
</vers>
    <vers num="4"> Quid faciam tibi, Ephraim?
Quid faciam tibi, Iuda?
Caritas vestra quasi nubes matutina
et quasi ros mane pertransiens.
</vers>
    <vers num="5"> Propter hoc dolavi per prophetas,
occidi eos in verbis oris mei,
sed ius meum quasi lux egredietur;
</vers>
    <vers num="6"> quia caritatem volo et non
sacrificium,
et scientiam Dei plus quam holocausta.
</vers>
    <vers num="7"> Ipsi autem in Adam transgressi sunt
pactum;
ibi prævaricati sunt in me.
</vers>
    <vers num="8"> Galaad civitas operantium
iniquitatem
maculata sanguine.
</vers>
    <vers num="9"> Et quasi insidiantes virum
latrones
caterva sacerdotum;
in via interficiunt pergentes Sichem,
vere scelus operantur.
</vers>
    <vers num="10"> In domo Israel vidi horrendum:
ibi fornicationes Ephraim,
contaminatus est Israel.
</vers>
    <vers num="11"> Sed et tibi, Iuda, parata est
messis,
cum convertero sortem populi mei.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Cum sanare vellem Israel,
revelata est iniquitas Ephraim
et malitia Samariæ,
quia operati sunt mendacium;
et fur ingressus est,
foris autem spoliat turma latronum.
</vers>
    <vers num="2"> Et non dicunt in cordibus suis
omnem malitiam eorum me recordari.
Nunc circumdederunt eos opera sua,
coram facie mea facta sunt.
</vers>
    <vers num="3"> In malitia sua lætificaverunt regem
et in mendaciis suis principes.
</vers>
    <vers num="4"> Omnes adulterantes;
quasi clibanus succensus illi,
pistor cessat excitare ignem
a commixtione fermenti, donec fermentetur totum.
</vers>
    <vers num="5"> Die regis nostri
infirmi facti sunt principes ardore vini,
quod apprehendit protervos.
</vers>
    <vers num="6"> Quia applicuerunt quasi clibanum cor
suum
in insidiando;
tota nocte dormivit ira eorum,
mane ipsa ardet quasi ignis flammæ.
</vers>
    <vers num="7"> Omnes calefacti sunt quasi
clibanus
et devorant iudices suos.
Omnes reges eorum ceciderunt;
non est qui clamet in eis ad me.
</vers>
    <vers num="8"> Ephraim in populis ipse
commiscebatur;
Ephraim factus est subcinericius panis, qui non reversatur.
</vers>
    <vers num="9"> Comederunt alieni robur eius,
et ipse nescit;
sed et cani effusi sunt in eo,
et ipse ignorat.
</vers>
    <vers num="10"> Et testatur superbia Israel in
faciem suam,
nec reversi sunt ad Dominum Deum suum
et non quæsierunt eum in omnibus his.
</vers>
    <vers num="11"> Et factus est Ephraim quasi
columba
insipiens non habens sensum:
Ægyptum invocabant,
ad Assyrios abierunt.
</vers>
    <vers num="12"> Et cum profecti fuerint,
expandam super eos rete meum;
quasi volucrem cæli detraham eos, corripiam eos secundum
auditionem cœtus eorum.
</vers>
    <vers num="13"> Væ eis, quoniam recesserunt a
me!
Vastabuntur, quia prævaricati sunt in me.
Et ego redimam eos,
cum ipsi locuti sint contra me mendacia?
</vers>
    <vers num="14"> Et non clamaverunt ad me in corde
suo,
sed ululabant in cubilibus suis;
super triticum et vinum se incidebant,
contumaces sunt adversum me.
</vers>
    <vers num="15"> Et ego erudivi eos et confortavi
brachia eorum,
et in me cogitaverunt malitiam.
</vers>
    <vers num="16"> Convertuntur ad eum, qui non
prodest,
facti sunt quasi arcus dolosus;
cadent in gladio principes eorum
propter execrationem linguæ suæ: ista subsannatio eorum in terra
Ægypti.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> In gutture tuo sit tuba!
Quasi aquila super domum Domini
pro eo quod transgressi sunt fœdus meum
et legem meam prævaricati sunt.
</vers>
    <vers num="2"> Me invocant: “Deus
meus”;
cognovimus te, Israel.
</vers>
    <vers num="3"> Proiecit Israel bonum;
inimicus persequetur eum.
</vers>
    <vers num="4"> Ipsi constituerunt reges, et non ex
me;
principes constituerunt, et non cognovi:
argentum suum et aurum suum
fecerunt sibi idola,
ut interirent.
</vers>
    <vers num="5"> Proiectus est vitulus tuus,
Samaria;
iratus est furor meus in eos.
Usquequo non poterunt emundari?
</vers>
    <vers num="6"> Quia ex Israel et ipse est:
artifex fecit illum,
et non est Deus;
quoniam in scintillas erit
vitulus Samariæ.
</vers>
    <vers num="7"> Quia ventum seminabunt
et turbinem metent;
cum culmus non sit in eo,
germen non faciet farinam:
quod et si fecerit,
alieni comedent eam.
</vers>
    <vers num="8"> Devoratus est Israel,
nunc factus est in nationibus
quasi vas immundum.
</vers>
    <vers num="9"> Quia ipsi ascenderunt ad Assyriam,
onager est solitarius sibi;
Ephraim autem munera dederunt amatoribus.
</vers>
    <vers num="10"> Sed et cum mercede conduxerint
nationes,
nunc compellam eos,
et trement paulisper sub onere regis principum.
</vers>
    <vers num="11"> Cum multiplicaret Ephraim altaria
pro peccato,
factæ sunt ei aræ in peccatum.
</vers>
    <vers num="12"> Scribebam ei multiplices leges
meas;
velut alienæ computatæ sunt.
</vers>
    <vers num="13"> Hostias amant,
immolant carnes et comedunt;
sed Dominus non suscipiet eas.
Nunc recordabitur iniquitatis eorum
et visitabit peccata eorum:
ipsi in Ægyptum convertentur.
</vers>
    <vers num="14"> Et oblitus est Israel factoris
sui
et ædificavit delubra;
et Iudas multiplicavit urbes munitas.
Et mittam ignem in civitates eius,
et devorabit ædes illius.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Noli lætari, Israel;
noli exsultare sicut populi,
quia fornicatus es a Deo tuo,
dilexisti mercedem super omnes areas tritici.
</vers>
    <vers num="2"> Area et torcular non pascet eos,
et vinum mentietur eis.
</vers>
    <vers num="3"> Non manebunt in terra Domini:
revertetur Ephraim in Ægyptum,
et in Assyria pollutum comedent.
</vers>
    <vers num="4"> Non libabunt Domino vinum,
et non placebunt ei sacrificia eorum;
quasi panis lugentium erunt eis:
omnes, qui comedent eum, contaminabuntur,
quia panis eorum erit tantummodo pro vita ipsorum;
non intrabit in domum Domini.
</vers>
    <vers num="5"> Quid facietis in die sollemni,
in die festivitatis Domini?
</vers>
    <vers num="6"> Ecce enim profecti sunt a
vastitate;
Ægyptus congregabit eos,
Memphis sepeliet eos:
desiderabile argentum eorum
urtica hereditabit,
spina in tabernaculis eorum.
</vers>
    <vers num="7"> Venerunt dies visitationis,
venerunt dies retributionis:
sciat Israel!
“Stultus — clamet — est propheta;
insanus vir spiritalis”.
Secundum multitudinem iniquitatis tuæ
multæ sunt inimicitiæ tuæ.
</vers>
    <vers num="8"> Speculatur Ephraim, populus Dei mei,
prophetam;
laqueus aucupis super omnes vias eius,
inimicitiæ in ipsa domo Dei eius.
</vers>
    <vers num="9"> Profunde peccaverunt
sicut in diebus Gabaa;
recordabitur iniquitatis eorum
et visitabit peccata eorum.
</vers>
    <vers num="10"> Quasi uvas in deserto
inveni Israel,
quasi prima poma ficulneæ in initio eius
vidi patres vestros;
ipsi autem intraverunt ad Baalphegor
et se consecraverunt Confusioni
et facti sunt abominabiles
sicut id, quod dilexerunt.
</vers>
    <vers num="11"> Ephraim quasi avis avolabit gloria
eorum,
a partu et ab utero et a conceptu.
</vers>
    <vers num="12"> Quod si et enutrierint filios
suos,
absque liberis eos faciam, absque hominibus;
sed et væ eis,
cum recessero ab eis!
</vers>
    <vers num="13"> Ephraim, ut vidi, in venationem
posuit sibi filios suos,
et Ephraim educit ad interfectorem filios suos.
</vers>
    <vers num="14"> “Da eis, Domine! Quid dabis
eis?
Da eis vulvam sine liberis et ubera arentia!”.
</vers>
    <vers num="15"> Omnes nequitiæ eorum in
Galgala,
profecto ibi exosos habui eos.
Propter malitiam operum eorum
de domo mea eiciam eos.
Non addam ut diligam eos;
omnes principes eorum rebelles.
</vers>
    <vers num="16"> Percussus est Ephraim,
radix eorum exsiccata est,
fructum nequaquam facient;
quod si et genuerint,
interficiam amantissima uteri eorum ».
</vers>
    <vers num="17"> Abiciet eos Deus meus,
quia non audierunt eum;
et erunt vagi in nationibus.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Vitis frondosa Israel,
fructum producens sibi;
secundum multitudinem fructus sui multiplicavit altaria,
iuxta ubertatem terræ suæ
decoravit simulacra.
</vers>
    <vers num="2"> Divisum est cor eorum,
nunc pœnas solvent;
ipse confringet aras eorum,
depopulabitur simulacra eorum.
</vers>
    <vers num="3"> Profecto nunc dicent:
« Non est rex nobis;
non enim timemus Dominum,
et rex quid faciet nobis? ».
</vers>
    <vers num="4"> Loqui verba, iurare in vanum,
ferire fœdus;
et germinabit quasi venenum ius
super sulcos agri.
</vers>
    <vers num="5"> De vitulo Bethaven
trement habitatores Samariæ;
quia luget super eum populus eius;
dum sacerdotes eius super eum
exsultant in gloria eius;
vere migrabit ab eo.
</vers>
    <vers num="6"> Siquidem et ipse in Assyriam delatus
est,
munus regi magno;
confusio Ephraim capiet,
et confundetur Israel in consilio suo.
</vers>
    <vers num="7"> Perit Samaria,
rex eius quasi festuca super faciem aquæ.
</vers>
    <vers num="8"> Et disperdentur excelsa
impietatis,
peccatum Israel;
spina et tribulus ascendet
super aras eorum,
et dicent montibus: « Operite nos! »
et collibus: « Cadite super nos! ».
</vers>
    <vers num="9"> Ex diebus Gabaa peccavit Israel;
ibi perstiterunt.
Non comprehendet eos in Gabaa
prœlium super filios iniquitatis?
</vers>
    <vers num="10"> « Iuxta desiderium meum
corripiam eos;
congregabuntur super eos populi,
cum corripientur propter duas iniquitates suas.
</vers>
    <vers num="11"> Ephraim vitula docta,
diligens trituram.
Et ego transivi super pulchritudinem colli eius;
iunxi Ephraim aratro,
arabit Iudas,
sarriet sibi Iacob.
</vers>
    <vers num="12"> Seminate vobis in iustitia,
metite secundum caritatem;
innovate vobis novale.
Tempus est requirendi Dominum,
donec veniat, ut pluat vobis iustitiam.
</vers>
    <vers num="13"> Arastis impietatem,
iniquitatem messuistis,
comedistis frugem mendacii,
quia confisus es in curribus tuis,
in multitudine fortium tuorum.
</vers>
    <vers num="14"> Consurget tumultus in populo
tuo,
et omnes munitiones tuæ vastabuntur,
sicut vastavit Salman Betharbeel
in die prœlii,
matre super filios allisa.
</vers>
    <vers num="15"> Sic faciet vobis Bethel
propter maximam nequitiam vestram.
Mane interibit rex Israel.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Cum puer esset Israel, dilexi
eum
et ex Ægypto vocavi filium meum.
</vers>
    <vers num="2"> Quanto magis vocabam eos,
tanto recesserunt a facie mea;
ipsi Baalim immolabant
et simulacris sacrificabant.
</vers>
    <vers num="3"> Et ego dirigebam gressus Ephraim,
portabam eos in brachiis meis,
et nescierunt quod curarem eos.
</vers>
    <vers num="4"> In funiculis humanitatis trahebam
eos,
in vinculis caritatis;
et fui eis, quasi qui elevant infantem ad maxillas suas,
et declinavi ad eum, ut vesceretur.
</vers>
    <vers num="5"> Revertetur in terram Ægypti,
et Assur ipse rex eius,
quoniam noluerunt converti.
</vers>
    <vers num="6"> Sæviet gladius in civitatibus
eius
et consumet garrulos eius
et comedet eos propter consilia eorum.
</vers>
    <vers num="7"> Populus meus pendet ad prævaricandum
contra me;
vocant eum ad altum, sed simul non erigunt eum.
</vers>
    <vers num="8"> Quomodo dabo te, Ephraim,
tradam te, Israel?
Quomodo dabo te sicut Adama,
ponam te ut Seboim?
Convertitur in me cor meum,
simul exardescit miseratio mea.
</vers>
    <vers num="9"> Non faciam furorem iræ meæ,
non convertar, ut disperdam Ephraim,
quoniam Deus ego
et non homo,
in medio tui Sanctus
et non veniam in terrore.
</vers>
    <vers num="10"> Post Dominum ambulabunt;
quasi leo rugiet,
quia ipse rugiet,
et in tremore accurrent filii ab occidente.
</vers>
    <vers num="11"> Et avolabunt quasi avis ex
Ægypto
et quasi columba de terra Assyriæ;
et collocabo eos in domibus suis,
dicit Dominus.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Circumdedit me in fraude
Ephraim,
et in dolo domus Israel;
— Iudas autem, dum adhuc vagatur, est cum Deo
et cum Sancto fidelis » —.
</vers>
    <vers num="2"> Ephraim pascit ventum
et sequitur æstum;
tota die mendacium et violentiam multiplicat
et fœdus cum Assyriis init
et oleum in Ægyptum fert.
</vers>
    <vers num="3"> Iudicium ergo Domini cum Iuda,
et visitatio super Iacob;
iuxta vias eius et iuxta opera eius reddet ei.
</vers>
    <vers num="4"> In utero supplantavit fratrem
suum
et in robore suo luctatus est cum Deo.
</vers>
    <vers num="5"> Et luctatus est cum angelo et
prævaluit;
flevit et deprecatus est eum.
In Bethel invenit eum
et ibi locutus est nobiscum
</vers>
    <vers num="6"> Dominus, Deus exercituum:
Dominus memoriale eius.
</vers>
    <vers num="7"> « Et tu ad Deum tuum
converteris;
caritatem et iudicium custodi
et spera in Deo tuo semper ».
</vers>
    <vers num="8"> Chanaan, in manu eius statera
dolosa,
fraudem diligit.
</vers>
    <vers num="9"> Et dixit Ephraim:
« Verumtamen dives effectus sum,
inveni opes mihi,
omnes labores mei non invenient mihi
iniquitatem, quam peccavi ».
</vers>
    <vers num="10"> « Ego autem Dominus, Deus
tuus
ex terra Ægypti;
adhuc sedere te faciam in tabernaculis,
sicut in diebus conventus.
</vers>
    <vers num="11"> Et loquar ad prophetas
et ego visionem multiplicabo
et in manu prophetarum proponam similitudines ».
</vers>
    <vers num="12"> Si Galaad iniquitas fuerat,
prorsus inanes facti sunt;
in Galgala bobus immolantes,
etiam altaria eorum erunt quasi acervi
super sulcos agri.
</vers>
    <vers num="13"> Fugit Iacob in regionem Aram;
et servivit Israel pro uxore
et pro uxore custos fuit.
</vers>
    <vers num="14"> Per prophetam autem eduxit
Dominus
Israel de Ægypto,
et per prophetam custoditus est.
</vers>
    <vers num="15"> Ad iracundiam provocavit Ephraim
amarissime,
sed sanguinem eius super eum relinquet
et opprobrium eius retribuet ei Dominus suus.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Loquente Ephraim, horror factus
est;
dux erat in Israel.
Et deliquit in Baal
et mortuus est.
</vers>
    <vers num="2"> Et nunc addunt ad peccandum
faciuntque sibi conflatile de argento suo,
secundum intellegentiam suam simulacra;
factura artificum totum est.
« His — ipsi dicunt —
immolate! ».
Homines vitulos osculantur.
</vers>
    <vers num="3"> Idcirco erunt quasi nubes
matutina
et sicut ros matutinus præteriens,
sicut palea turbine rapta ex area
et sicut fumus de fumario.
</vers>
    <vers num="4"> « Ego autem Dominus, Deus
tuus
ex terra Ægypti;
et Deum absque me nescies,
et salvator non est præter me.
</vers>
    <vers num="5"> Ego pavi te in deserto,
in terra ardenti solitudinis.
</vers>
    <vers num="6"> Iuxta pascua sua saturati sunt
et saturati elevaverunt cor suum,
propterea obliti sunt mei.
</vers>
    <vers num="7"> Et ego ero eis quasi leæna,
sicut pardus iuxta viam insidiabor.
</vers>
    <vers num="8"> Occurram eis quasi ursa, raptis
catulis,
et dirumpam claustrum cordis eorum:
et consumam eos ibi quasi leo;
bestia agri scindet eos.
</vers>
    <vers num="9"> Perdo te, Israel;
quis est auxiliator tuus?
</vers>
    <vers num="10"> Ubinam est rex tuus,
ut salvet te in omnibus urbibus tuis,
et iudices tui, de quibus dixisti:
“Da mihi regem et principes”?
</vers>
    <vers num="11"> Do tibi regem in furore meo
et aufero in indignatione mea.
</vers>
    <vers num="12"> Colligata est iniquitas Ephraim,
absconditum peccatum eius.
</vers>
    <vers num="13"> Dolores parturientis venient ei;
erit filius non sapiens:
suo enim tempore non stabit
in ore vulvæ.
</vers>
    <vers num="14"> De manu inferni liberabo eos,
de morte redimam eos?
Ubi pestilentiæ tuæ, o mors?
Ubi pestis tua, inferne?
Consolatio abscondita est ab oculis meis ».
</vers>
    <vers num="15"> Dum ipse inter fratres
fructificat,
veniet ventus urens, ventus Domini
de deserto ascendens,
et siccabit venas eius
et desolabit fontem eius.
Ipse diripiet thesaurum,
omne vas desiderabile.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Pœnas solvet Samaria,
quoniam rebellavit contra Deum suum:
in gladio peribunt,
parvuli eorum elidentur,
et prægnantes discindentur.
</vers>
    <vers num="2"> Convertere, Israel, ad Dominum Deum
tuum,
quoniam corruisti in iniquitate tua.
</vers>
    <vers num="3"> Tollite vobiscum verba
et convertimini ad Dominum;
dicite ei: « Omnem aufer iniquitatem
et accipe bonum,
et reddemus fructum labiorum nostrorum.
</vers>
    <vers num="4"> Assyria non salvabit nos;
super equum non ascendemus
nec vocabimus ultra: “Deos nostros!”
opera manuum nostrarum,
quia in te misericordiam consequetur pupillus ».
</vers>
    <vers num="5"> « Sanabo prævaricationem
eorum,
diligam eos spontanee,
quia aversus est furor meus ab eis.
</vers>
    <vers num="6"> Ero quasi ros pro Israel;
germinabit quasi lilium
et mittet radices suas ut Libanus.
</vers>
    <vers num="7"> Expandentur rami eius;
et erit quasi oliva gloria eius,
et odor eius ut Libani.
</vers>
    <vers num="8"> Convertentur sedentes in umbra
mea,
colent triticum
et germinabunt quasi vinea;
memoriale eius sicut vinum Libani.
</vers>
    <vers num="9"> Ephraim, quid ei ultra idola?
Ego exaudio et respicio in eum.
Ego ut abies virens:
ex me fructus tuus invenitur ».
</vers>
    <vers num="10"> Qui sapiens est, intellegat
ista;
intellegens sciat hæc!
Quia rectæ viæ Domini,
et iusti ambulabunt in eis;
prævaricatores vero corruent in eis</vers>
  </cap>
</romanliturgy>
