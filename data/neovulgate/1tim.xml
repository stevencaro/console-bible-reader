<?xml version="1.0" encoding="utf-8"?>
<romanliturgy lingua="la" elibro="1tim">
  <titulum>Epistula I ad Timotheum</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus, apostolus Christi Iesu
secundum præceptum Dei salvatoris nostri et Christi Iesu spei
nostræ,
</vers>
    <vers num="2"> Timotheo germano filio in fide:
gratia, misericordia, pax a Deo Patre et Christo Iesu Domino
nostro.
</vers>
    <vers num="3"> Sicut rogavi te, ut remaneres Ephesi,
cum irem in Macedoniam, ut præciperes quibusdam, ne aliter
docerent
</vers>
    <vers num="4"> neque intenderent fabulis et
genealogiis interminatis, quæ quæstiones præstant magis quam
dispensationem Dei, quæ est in fide;
</vers>
    <vers num="5"> finis autem præcepti est caritas de
corde puro et conscientia bona et fide non ficta,
</vers>
    <vers num="6"> a quibus quidam aberrantes conversi
sunt in vaniloquium,
</vers>
    <vers num="7"> volentes esse legis doctores, non
intellegentes neque quæ loquuntur neque de quibus affirmant.
</vers>
    <vers num="8"> Scimus autem quia bona est lex, si
quis ea legitime utatur,
</vers>
    <vers num="9"> sciens hoc quia iusto lex non est
posita sed iniustis et non subiectis, impiis et peccatoribus,
sceleratis et contaminatis, patricidis et matricidis,
homicidis,
</vers>
    <vers num="10"> fornicariis, masculorum
concubitoribus, plagiariis, mendacibus, periuris et si quid aliud
sanæ doctrinæ adversatur,
</vers>
    <vers num="11"> secundum evangelium gloriæ beati
Dei, quod creditum est mihi.
</vers>
    <vers num="12"> Gratiam habeo ei, qui me
confortavit, Christo Iesu Domino nostro, quia fidelem me
existimavit ponens in ministerio,
</vers>
    <vers num="13"> qui prius fui blasphemus et
persecutor et contumeliosus; sed misericordiam consecutus sum, quia
ignorans feci in incredulitate;
</vers>
    <vers num="14"> superabundavit autem gratia Domini
nostri cum fide et dilectione, quæ sunt in Christo Iesu.
</vers>
    <vers num="15"> Fidelis sermo et omni acceptione
dignus: Christus Iesus venit in mundum peccatores salvos facere;
quorum primus ego sum,
</vers>
    <vers num="16"> sed ideo misericordiam consecutus
sum, ut in me primo ostenderet Christus Iesus omnem longanimitatem,
ad informationem eorum, qui credituri sunt illi in vitam
æternam.
</vers>
    <vers num="17"> Regi autem sæculorum,
incorruptibili, invisibili, soli Deo honor et gloria in sæcula
sæculorum. Amen.
</vers>
    <vers num="18"> Hoc præceptum commendo tibi, fili
Timothee, secundum præcedentes super te prophetias, ut milites in
illis bonam militiam
</vers>
    <vers num="19"> habens fidem et bonam conscientiam,
quam quidam repellentes circa fidem naufragaverunt;
</vers>
    <vers num="20"> ex quibus est Hymenæus et
Alexander, quos tradidi Satanæ, ut discant non blasphemare.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Obsecro igitur primo omnium fieri
obsecrationes, orationes, postulationes, gratiarum actiones pro
omnibus hominibus,
</vers>
    <vers num="2"> pro regibus et omnibus, qui in
sublimitate sunt, ut quietam et tranquillam vitam agamus in omni
pietate et castitate.
</vers>
    <vers num="3"> Hoc bonum est et acceptum coram
salvatore nostro Deo,
</vers>
    <vers num="4"> qui omnes homines vult salvos fieri
et ad agnitionem veritatis venire.
</vers>
    <vers num="5"> Unus enim Deus, unus et mediator Dei
et hominum, homo Christus Iesus,
</vers>
    <vers num="6"> qui dedit redemptionem semetipsum pro
omnibus, testimonium temporibus suis;
</vers>
    <vers num="7"> in quod positus sum ego prædicator
et apostolus — veritatem dico, non mentior — doctor
gentium in fide et veritate.
</vers>
    <vers num="8"> Volo ergo viros orare in omni loco
levantes puras manus sine ira et disceptatione;
</vers>
    <vers num="9"> similiter et mulieres in habitu
ornato cum verecundia et sobrietate ornantes se, non in tortis
crinibus et auro aut margaritis vel veste pretiosa,
</vers>
    <vers num="10"> sed, quod decet mulieres,
profitentes pietatem per opera bona.
</vers>
    <vers num="11"> Mulier in tranquillitate discat cum
omni subiectione;
</vers>
    <vers num="12"> docere autem mulieri non permitto
neque dominari in virum, sed esse in tranquillitate.
</vers>
    <vers num="13"> Adam enim primus formatus est,
deinde Eva;
</vers>
    <vers num="14"> et Adam non est seductus, mulier
autem seducta in prævaricatione fuit.
</vers>
    <vers num="15"> Salvabitur autem per filiorum
generationem, si permanserint in fide et dilectione et
sanctificatione cum sobrietate.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Fidelis sermo: si quis episcopatum
appetit, bonum opus desiderat.
</vers>
    <vers num="2"> Oportet ergo episcopum
irreprehensibilem esse, unius uxoris virum, sobrium, prudentem,
ornatum, hospitalem, doctorem,
</vers>
    <vers num="3"> non vinolentum, non percussorem sed
modestum, non litigiosum, non cupidum,
</vers>
    <vers num="4"> suæ domui bene præpositum, filios
habentem in subiectione cum omni castitate
</vers>
    <vers num="5"> — si quis autem domui suæ
præesse nescit, quomodo ecclesiæ Dei curam habebit? —,
</vers>
    <vers num="6"> non neophytum, ne in superbia elatus
in iudicium incidat Diaboli.
</vers>
    <vers num="7"> Oportet autem illum et testimonium
habere bonum ab his, qui foris sunt, ut non in opprobrium incidat
et laqueum Diaboli.
</vers>
    <vers num="8"> Diaconos similiter pudicos, non
bilingues, non multo vino deditos, non turpe lucrum sectantes,
</vers>
    <vers num="9"> habentes mysterium fidei in
conscientia pura.
</vers>
    <vers num="10"> Et hi autem probentur primum, deinde
ministrent nullum crimen habentes.
</vers>
    <vers num="11"> Mulieres similiter pudicas, non
detrahentes, sobrias, fideles in omnibus.
</vers>
    <vers num="12"> Diaconi sint unius uxoris viri, qui
filiis suis bene præsint et suis domibus;
</vers>
    <vers num="13"> qui enim bene ministraverint, gradum
sibi bonum acquirent et multam fiduciam in fide, quæ est in
Christo Iesu.
</vers>
    <vers num="14"> Hæc tibi scribo sperans venire ad
te cito;
</vers>
    <vers num="15"> si autem tardavero, ut scias quomodo
oporteat in domo Dei conversari, quæ est ecclesia Dei vivi,
columna et firmamentum veritatis.
</vers>
    <vers num="16"> Et omnium confessione magnum est
pietatis mysterium:
 Qui manifestatus est in carne,
 iustificatus est in Spiritu,
 apparuit angelis,
 prædicatus est in gentibus,
 creditus est in mundo,
 assumptus est in gloria.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Spiritus autem manifeste dicit,
quia in novissimis temporibus discedent quidam a fide, attendentes
spiritibus seductoribus et doctrinis dæmoniorum,
</vers>
    <vers num="2"> in hypocrisi loquentium mendacium et
cauteriatam habentium suam conscientiam,
</vers>
    <vers num="3"> prohibentium nubere, abstinere a
cibis, quos Deus creavit ad percipiendum cum gratiarum actione
fidelibus et his, qui cognoverunt veritatem.
</vers>
    <vers num="4"> Quia omnis creatura Dei bona, et
nihil reiciendum, quod cum gratiarum actione percipitur;
</vers>
    <vers num="5"> sanctificatur enim per verbum Dei et
orationem.
</vers>
    <vers num="6"> Hæc proponens fratribus bonus eris
minister Christi Iesu, enutritus verbis fidei et bonæ doctrinæ,
quam assecutus es;
</vers>
    <vers num="7"> profanas autem et aniles fabulas
devita.
 Exerce teipsum ad pietatem;
</vers>
    <vers num="8"> nam corporalis exercitatio ad modicum
utilis est, pietas autem ad omnia utilis est promissionem habens
vitæ, quæ nunc est, et futuræ.
</vers>
    <vers num="9"> Fidelis sermo et omni acceptione
dignus:
</vers>
    <vers num="10"> in hoc enim laboramus et certamus,
quia sperantes sumus in Deum vivum, qui est salvator omnium
hominum, maxime fidelium.
</vers>
    <vers num="11"> Præcipe hæc et doce.
</vers>
    <vers num="12"> Nemo adulescentiam tuam contemnat;
sed exemplum esto fidelium in verbo, in conversatione, in caritate,
in fide, in castitate.
</vers>
    <vers num="13"> Dum venio, attende lectioni,
exhortationi, doctrinæ.
</vers>
    <vers num="14"> Noli neglegere donationem, quæ in
te est, quæ data est tibi per prophetiam cum impositione manuum
presbyterii.
</vers>
    <vers num="15"> Hæc meditare, in his esto, ut
profectus tuus manifestus sit omnibus.
</vers>
    <vers num="16"> Attende tibi et doctrinæ; insta in
illis; hoc enim faciens et teipsum salvum facies et eos, qui te
audiunt.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Seniorem ne increpaveris, sed
obsecra ut patrem, iuvenes ut fratres,
</vers>
    <vers num="2"> anus ut matres, iuvenculas ut sorores
in omni castitate.
</vers>
    <vers num="3"> Viduas honora, quæ vere viduæ
sunt.
</vers>
    <vers num="4"> Si qua autem vidua filios aut nepotes
habet, discant primum domum suam pie regere et mutuam vicem reddere
parentibus; hoc enim acceptum est coram Deo.
</vers>
    <vers num="5"> Quæ autem vere vidua est et
desolata, sperat in Deum et instat obsecrationibus et orationibus
nocte ac die;
</vers>
    <vers num="6"> nam quæ in deliciis est vivens,
mortua est.
</vers>
    <vers num="7"> Et hæc præcipe, ut
irreprehensibiles sint.
</vers>
    <vers num="8"> Si quis autem suorum et maxime
domesticorum curam non habet, fidem negavit et est infideli
deterior.
</vers>
    <vers num="9"> Vidua adscribatur non minus sexaginta
annorum, quæ fuerit unius viri uxor,
</vers>
    <vers num="10"> in operibus bonis testimonium
habens: si filios educavit, si hospitio recepit, si sanctorum pedes
lavit, si tribulationem patientibus subministravit, si omne opus
bonum subsecuta est.
</vers>
    <vers num="11"> Adulescentiores autem viduas devita;
cum enim luxuriatæ fuerint adversus Christum, nubere volunt,
</vers>
    <vers num="12"> habentes damnationem, quia primam
fidem irritam fecerunt;
</vers>
    <vers num="13"> simul autem et otiosæ discunt
circumire domos, non solum otiosæ sed et verbosæ et curiosæ,
loquentes quæ non oportet.
</vers>
    <vers num="14"> Volo ergo iuniores nubere, filios
procreare, dominas domus esse, nullam occasionem dare adversario
maledicti gratia;
</vers>
    <vers num="15"> iam enim quædam conversæ sunt
retro Satanam.
</vers>
    <vers num="16"> Si qua fidelis habet viduas,
subministret illis, et non gravetur ecclesia, ut his, quæ vere
viduæ sunt, sufficiat.
</vers>
    <vers num="17"> Qui bene præsunt presbyteri,
duplici honore digni habeantur, maxime qui laborant in verbo et
doctrina;
</vers>
    <vers num="18"> dicit enim Scriptura:
« Non infrenabis os bovi trituranti » et:
« Dignus operarius mercede sua ».
</vers>
    <vers num="19"> Adversus presbyterum accusationem
noli recipere, nisi sub duobus vel tribus testibus.
</vers>
    <vers num="20"> Peccantes coram omnibus argue, ut et
ceteri timorem habeant.
</vers>
    <vers num="21"> Testificor coram Deo et Christo Iesu
et electis angelis, ut hæc custodias sine præiudicio nihil
faciens in aliquam partem declinando.
</vers>
    <vers num="22"> Manus cito nemini imposueris neque
communicaveris peccatis alienis; teipsum castum custodi.
</vers>
    <vers num="23"> Noli adhuc aquam bibere, sed vino
modico utere propter stomachum et frequentes tuas infirmitates.
</vers>
    <vers num="24"> Quorundam hominum peccata manifesta
sunt præcedentia ad iudicium, quosdam autem et subsequuntur;
</vers>
    <vers num="25"> similiter et facta bona manifesta
sunt, et, quæ aliter se habent, abscondi non possunt.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Quicumque sunt sub iugo, servi
dominos suos omni honore dignos arbitrentur, ne nomen Dei et
doctrina blasphemetur.
</vers>
    <vers num="2"> Qui autem fideles habent dominos, non
contemnant, quia fratres sunt, sed magis serviant, quia fideles
sunt et dilecti, qui beneficii participes sunt. Hæc doce et
exhortare.
</vers>
    <vers num="3"> Si quis aliter docet et non accedit
sanis sermonibus Domini nostri Iesu Christi et ei, quæ secundum
pietatem est, doctrinæ,
</vers>
    <vers num="4"> superbus est, nihil sciens, sed
languens circa quæstiones et pugnas verborum, ex quibus oriuntur
invidiæ, contentiones, blasphemiæ, suspiciones malæ,
</vers>
    <vers num="5"> conflictationes hominum mente
corruptorum et qui veritate privati sunt, existimantium quæstum
esse pietatem.
</vers>
    <vers num="6"> Est autem quæstus magnus pietas cum
sufficientia.
</vers>
    <vers num="7"> Nihil enim intulimus in mundum, quia
nec auferre quid possumus;
</vers>
    <vers num="8"> habentes autem alimenta et quibus
tegamur, his contenti erimus.
</vers>
    <vers num="9"> Nam qui volunt divites fieri,
incidunt in tentationem et laqueum et desideria multa stulta et
nociva, quæ mergunt homines in interitum et perditionem;
</vers>
    <vers num="10"> radix enim omnium malorum est
cupiditas, quam quidam appetentes erraverunt a fide et inseruerunt
se doloribus multis.
</vers>
    <vers num="11"> Tu autem, o homo Dei, hæc fuge;
sectare vero iustitiam, pietatem, fidem, caritatem, patientiam,
mansuetudinem.
</vers>
    <vers num="12"> Certa bonum certamen fidei,
apprehende vitam æternam, ad quam vocatus es, et confessus es
bonam confessionem coram multis testibus.
</vers>
    <vers num="13"> Præcipio tibi coram Deo, qui
vivificat omnia, et Christo Iesu, qui testimonium reddidit sub
Pontio Pilato bonam confessionem,
</vers>
    <vers num="14"> ut serves mandatum sine macula
irreprehensibile usque in adventum Domini nostri Iesu Christi,
</vers>
    <vers num="15"> quem suis temporibus ostendet beatus
et solus potens, Rex regnantium et Dominus dominantium,
</vers>
    <vers num="16"> qui solus habet immortalitatem,
lucem habitans inaccessibilem, quem vidit nullus hominum nec videre
potest; cui honor et imperium sempiternum. Amen.
</vers>
    <vers num="17"> Divitibus huius sæculi præcipe non
superbe sapere neque sperare in incerto divitiarum sed in Deo, qui
præstat nobis omnia abunde ad fruendum,
</vers>
    <vers num="18"> bene agere, divites fieri in
operibus bonis, facile tribuere, communicare,
</vers>
    <vers num="19"> thesaurizare sibi fundamentum bonum
in futurum, ut apprehendant veram vitam.
</vers>
    <vers num="20"> O Timothee, depositum custodi,
devitans profanas vocum novitates et oppositiones falsi nominis
scientiæ,
</vers>
    <vers num="21"> quam quidam profitentes circa fidem
aberraverunt.
 Gratia vobiscum.</vers>
  </cap>
</romanliturgy>
