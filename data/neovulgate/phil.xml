<?xml version="1.0" encoding="utf-8"?>
<romanliturgy lingua="la" elibro="phil">
  <titulum>Epistula ad Philippenses</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus et Timotheus servi Christi
Iesu omnibus sanctis in Christo Iesu, qui sunt Philippis, cum
episcopis et diaconis:
</vers>
    <vers num="2"> gratia vobis et pax a Deo Patre
nostro et Domino Iesu Christo.
</vers>
    <vers num="3"> Gratias ago Deo meo in omni memoria
vestri,
</vers>
    <vers num="4"> semper in omni oratione mea pro
omnibus vobis cum gaudio deprecationem faciens
</vers>
    <vers num="5"> super communione vestra in evangelio
a prima die usque nunc;
</vers>
    <vers num="6"> confidens hoc ipsum, quia, qui cœpit
in vobis opus bonum, perficiet usque in diem Christi Iesu;
</vers>
    <vers num="7"> sicut est mihi iustum hoc sentire pro
omnibus vobis, eo quod habeam in corde vos et in vinculis meis et
in defensione et confirmatione evangelii socios gratiæ meæ omnes
vos esse.
</vers>
    <vers num="8"> Testis enim mihi Deus, quomodo cupiam
omnes vos in visceribus Christi Iesu.
</vers>
    <vers num="9"> Et hoc oro, ut caritas vestra magis
ac magis abundet in scientia et omni sensu,
</vers>
    <vers num="10"> ut probetis potiora, ut sitis
sinceri et sine offensa in diem Christi,
</vers>
    <vers num="11"> repleti fructu iustitiæ, qui est
per Iesum Christum, in gloriam et laudem Dei.
</vers>
    <vers num="12"> Scire autem vos volo, fratres, quia,
quæ circa me sunt, magis ad profectum venerunt evangelii,
</vers>
    <vers num="13"> ita ut vincula mea manifesta fierent
in Christo in omni prætorio et in ceteris omnibus;
</vers>
    <vers num="14"> et plures e fratribus in Domino
confidentes vinculis meis, abundantius audere sine timore verbum
loqui.
</vers>
    <vers num="15"> Quidam quidem et propter invidiam et
contentionem, quidam autem et propter bonam voluntatem Christum
prædicant;
</vers>
    <vers num="16"> hi quidem ex caritate scientes
quoniam in defensionem evangelii positus sum,
</vers>
    <vers num="17"> illi autem ex contentione Christum
annuntiant, non sincere, existimantes pressuram se suscitare
vinculis meis.
</vers>
    <vers num="18"> Quid enim? Dum omni modo, sive sub
obtentu sive in veritate, Christus annuntietur, et in hoc gaudeo;
sed et gaudebo,
</vers>
    <vers num="19"> scio enim quia hoc mihi proveniet in
salutem per vestram orationem et subministrationem Spiritus Iesu
Christi,
</vers>
    <vers num="20"> secundum exspectationem et spem meam
quia in nullo confundar, sed in omni fiducia, sicut semper et nunc,
magnificabitur Christus in corpore meo, sive per vitam sive per
mortem.
</vers>
    <vers num="21"> Mihi enim vivere Christus est et
mori lucrum.
</vers>
    <vers num="22"> Quod si vivere in carne, hic mihi
fructus operis est, et quid eligam ignoro.
</vers>
    <vers num="23"> Coartor autem ex his duobus:
desiderium habens dissolvi et cum Christo esse, multo magis
melius;
</vers>
    <vers num="24"> permanere autem in carne, magis
necessarium est propter vos.
</vers>
    <vers num="25"> Et hoc confidens, scio quia manebo
et permanebo omnibus vobis ad profectum vestrum et gaudium
fidei,
</vers>
    <vers num="26"> ut gloriatio vestra abundet in
Christo Iesu in me, per meum adventum iterum ad vos.
</vers>
    <vers num="27"> Tantum digne evangelio Christi
conversamini, ut sive cum venero et videro vos, sive absens audiam
de vobis quia statis in uno Spiritu unanimes, concertantes fide
evangelii;
</vers>
    <vers num="28"> et in nullo perterriti ab
adversariis, quod est illis indicium perditionis, vobis autem
salutis, et hoc a Deo;
</vers>
    <vers num="29"> quia vobis hoc donatum est pro
Christo, non solum ut in eum credatis, sed ut etiam pro illo
patiamini
</vers>
    <vers num="30"> idem certamen habentes, quale
vidistis in me et nunc auditis in me.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Si qua ergo consolatio in Christo,
si quod solacium caritatis, si qua communio spiritus, si quæ
viscera et miserationes,
</vers>
    <vers num="2"> implete gaudium meum, ut idem
sapiatis, eandem caritatem habentes, unanimes, id ipsum
sapientes;
</vers>
    <vers num="3"> nihil per contentionem neque per
inanem gloriam, sed in humilitate superiores sibi invicem
arbitrantes;
</vers>
    <vers num="4"> non, quæ sua sunt, singuli
considerantes, sed et ea, quæ aliorum.
</vers>
    <vers num="5"> Hoc sentite in vobis, quod et in
Christo Iesu:
</vers>
    <vers num="6"> qui cum in forma Dei esset,
non rapinam arbitratus est esse se æqualem Deo,
</vers>
    <vers num="7"> sed semetipsum exinanivit formam
servi accipiens,
in similitudinem hominum factus;
et habitu inventus ut homo,
</vers>
    <vers num="8"> humiliavit semetipsum factus
obœdiens usque ad mortem,
mortem autem crucis.
</vers>
    <vers num="9"> Propter quod et Deus illum
exaltavit
et donavit illi nomen,
quod est super omne nomen,
</vers>
    <vers num="10"> ut in nomine Iesu omne genu
flectatur
cælestium et terrestrium et infernorum,
</vers>
    <vers num="11"> et omnis lingua confiteatur
« Dominus Iesus Christus! »,
in gloriam Dei Patris.
</vers>
    <vers num="12"> Itaque, carissimi mei, sicut semper
obœdistis, non ut in præsentia mei tantum sed multo magis nunc in
absentia mea, cum metu et tremore vestram salutem operamini;
</vers>
    <vers num="13"> Deus est enim, qui operatur in vobis
et velle et perficere pro suo beneplacito.
</vers>
    <vers num="14"> Omnia facite sine murmurationibus et
hæsitationibus,
</vers>
    <vers num="15"> ut efficiamini sine querela et
simplices, filii Dei sine reprehensione in medio generationis
pravæ et perversæ, inter quos lucetis sicut luminaria in
mundo,
</vers>
    <vers num="16"> verbum vitæ firmiter tenentes ad
gloriam meam in die Christi, quia non in vacuum cucurri neque in
vacuum laboravi.
</vers>
    <vers num="17"> Sed et si delibor supra sacrificium
et obsequium fidei vestræ, gaudeo et congaudeo omnibus vobis;
</vers>
    <vers num="18"> idipsum autem et vos gaudete et
congaudete mihi.
</vers>
    <vers num="19"> Spero autem in Domino Iesu Timotheum
cito me mittere ad vos, ut et ego bono animo sim, cognitis, quæ
circa vos sunt.
</vers>
    <vers num="20"> Neminem enim habeo tam unanimem, qui
sincere pro vobis sollicitus sit;
</vers>
    <vers num="21"> omnes enim sua quærunt, non quæ
sunt Iesu Christi.
</vers>
    <vers num="22"> Probationem autem eius cognoscitis,
quoniam sicut patri filius mecum servivit in evangelium.
</vers>
    <vers num="23"> Hunc igitur spero me mittere, mox ut
videro, quæ circa me sunt;
</vers>
    <vers num="24"> confido autem in Domino, quoniam et
ipse cito veniam.
</vers>
    <vers num="25"> Necessarium autem existimavi
Epaphroditum fratrem et cooperatorem et commilitonem meum, vestrum
autem apostolum et ministrum necessitatis meæ, mittere ad vos,
</vers>
    <vers num="26"> quoniam omnes vos desiderabat et
mæstus erat, propterea quod audieratis illum infirmatum.
</vers>
    <vers num="27"> Nam et infirmatus est usque ad
mortem, sed Deus misertus est eius; non solum autem eius, verum et
mei, ne tristitiam super tristitiam haberem.
</vers>
    <vers num="28"> Festinantius ergo misi illum, ut,
viso eo, iterum gaudeatis, et ego sine tristitia sim.
</vers>
    <vers num="29"> Excipite itaque illum in Domino cum
omni gaudio et eiusmodi cum honore habetote,
</vers>
    <vers num="30"> quoniam propter opus Christi usque
ad mortem accessit in interitum tradens animam suam, ut suppleret
id, quod vobis deerat ministerii erga me.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> De cetero, fratres mei, gaudete in
Domino. Eadem vobis scribere mihi quidem non pigrum, vobis autem
securum.
</vers>
    <vers num="2"> Videte canes, videte malos operarios,
videte concisionem!
</vers>
    <vers num="3"> Nos enim sumus circumcisio, qui
Spiritu Dei servimus et gloriamur in Christo Iesu et non in carne
fiduciam habentes,
</vers>
    <vers num="4"> quamquam ego habeam confidentiam et
in carne. Si quis alius videtur confidere in carne, ego magis:
</vers>
    <vers num="5"> circumcisus octava die, ex genere
Israel, de tribu Beniamin, Hebræus ex Hebræis, secundum legem
pharisæus,
</vers>
    <vers num="6"> secundum æmulationem persequens
ecclesiam, secundum iustitiam, quæ in lege est, conversatus sine
querela.
</vers>
    <vers num="7"> Sed, quæ mihi erant lucra, hæc
arbitratus sum propter Christum detrimentum.
</vers>
    <vers num="8"> Verumtamen existimo omnia detrimentum
esse propter eminentiam scientiæ Christi Iesu Domini mei, propter
quem omnia detrimentum feci et arbitror ut stercora, ut Christum
lucrifaciam
</vers>
    <vers num="9"> et inveniar in illo non habens meam
iustitiam, quæ ex lege est, sed illam, quæ per fidem est Christi,
quæ ex Deo est iustitia in fide;
</vers>
    <vers num="10"> ad cognoscendum illum et virtutem
resurrectionis eius et communionem passionum illius, conformans me
morti eius,
</vers>
    <vers num="11"> si quo modo occurram ad
resurrectionem, quæ est ex mortuis.
</vers>
    <vers num="12"> Non quod iam acceperim aut iam
perfectus sim; persequor autem si umquam comprehendam, sicut et
comprehensus sum a Christo Iesu.
</vers>
    <vers num="13"> Fratres, ego me non arbitror
comprehendisse; unum autem: quæ quidem retro sunt, obliviscens, ad
ea vero, quæ ante sunt, extendens me
</vers>
    <vers num="14"> ad destinatum persequor, ad bravium
supernæ vocationis Dei in Christo Iesu.
</vers>
    <vers num="15"> Quicumque ergo perfecti, hoc
sentiamus; et si quid aliter sapitis, et hoc vobis Deus
revelabit;
</vers>
    <vers num="16"> verumtamen, ad quod pervenimus, in
eodem ambulemus.
</vers>
    <vers num="17"> Coimitatores mei estote, fratres, et
observate eos, qui ita ambulant, sicut habetis formam nos.
</vers>
    <vers num="18"> Multi enim ambulant, quos sæpe
dicebam vobis, nunc autem et flens dico, inimicos crucis
Christi,
</vers>
    <vers num="19"> quorum finis interitus, quorum deus
venter et gloria in confusione ipsorum, qui terrena sapiunt.
</vers>
    <vers num="20"> Noster enim municipatus in cælis
est, unde etiam salvatorem exspectamus Dominum Iesum Christum,
</vers>
    <vers num="21"> qui transfigurabit corpus
humilitatis nostræ, ut illud conforme faciat corpori gloriæ suæ
secundum operationem, qua possit etiam subicere sibi omnia.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Itaque, fratres mei carissimi et
desideratissimi, gaudium et corona mea, sic state in Domino,
carissimi!
</vers>
    <vers num="2"> Evodiam rogo et Syntychen deprecor
idipsum sapere in Domino.
</vers>
    <vers num="3"> Etiam rogo et te, germane compar,
adiuva illas, quæ mecum concertaverunt in evangelio cum Clemente
et ceteris adiutoribus meis, quorum nomina sunt in libro vitæ.
</vers>
    <vers num="4"> Gaudete in Domino semper. Iterum
dico: Gaudete!
</vers>
    <vers num="5"> Modestia vestra nota sit omnibus
hominibus. Dominus prope.
</vers>
    <vers num="6"> Nihil solliciti sitis, sed in omnibus
oratione et obsecratione cum gratiarum actione petitiones vestræ
innotescant apud Deum.
</vers>
    <vers num="7"> Et pax Dei, quæ exsuperat omnem
sensum, custodiet corda vestra et intellegentias vestras in Christo
Iesu.
</vers>
    <vers num="8"> De cetero, fratres, quæcumque sunt
vera, quæcumque pudica, quæcumque iusta, quæcumque casta,
quæcumque amabilia, quæcumque bonæ famæ, si qua virtus et si
qua laus, hæc cogitate;
</vers>
    <vers num="9"> quæ et didicistis et accepistis et
audistis et vidistis in me, hæc agite; et Deus pacis erit
vobiscum.
</vers>
    <vers num="10"> Gavisus sum autem in Domino
vehementer, quoniam tandem aliquando refloruistis pro me sentire,
sicut et sentiebatis, opportunitate autem carebatis.
</vers>
    <vers num="11"> Non quasi propter penuriam dico, ego
enim didici, in quibus sum, sufficiens esse.
</vers>
    <vers num="12"> Scio et humiliari, scio et abundare;
ubique et in omnibus institutus sum et satiari et esurire et
abundare et penuriam pati.
</vers>
    <vers num="13"> Omnia possum in eo, qui me
confortat.
</vers>
    <vers num="14"> Verumtamen bene fecistis
communicantes tribulationi meæ.
</vers>
    <vers num="15"> Scitis autem et vos, Philippenses,
quod in principio evangelii, quando profectus sum a Macedonia,
nulla mihi ecclesia communicavit in ratione dati et accepti, nisi
vos soli;
</vers>
    <vers num="16"> quia et Thessalonicam et semel et
bis in usum mihi misistis.
</vers>
    <vers num="17"> Non quia quæro datum, sed requiro
fructum, qui abundet in rationem vestram.
</vers>
    <vers num="18"> Accepi autem omnia et abundo;
repletus sum acceptis ab Epaphrodito, quæ misistis odorem
suavitatis, hostiam acceptam, placentem Deo.
</vers>
    <vers num="19"> Deus autem meus implebit omne
desiderium vestrum secundum divitias suas in gloria in Christo
Iesu.
</vers>
    <vers num="20"> Deo autem et Patri nostro gloria in
sæcula sæculorum. Amen.
</vers>
    <vers num="21"> Salutate omnem sanctum in Christo
Iesu. Salutant vos, qui mecum sunt, fratres.
</vers>
    <vers num="22"> Salutant vos omnes sancti, maxime
autem, qui de Cæsaris domo sunt.
</vers>
    <vers num="23"> Gratia Domini Iesu Christi cum
spiritu vestro. Amen.</vers>
  </cap>
</romanliturgy>
