<?xml version="1.0" encoding="utf-8"?>
<romanliturgy lingua="la" elibro="est">
  <titulum>Liber Esther</titulum>
  <subtitulum>Capitulum 1</subtitulum>
  <cap num="1">
    <vers num="1"> a Anno secundo, regnante Artaxerxe
rege magno, prima die mensis Nisan vidit somnium Mardochæus filius
Iair filii Semei filii Cis de tribu Beniamin,
</vers>
    <vers num="1"> b vir magnus, qui ministrabat in aula
regia.
</vers>
    <vers num="1"> c Et hoc eius somnium fuit.
Apparuerunt voces et tumultus et tonitrua et terræmotus et
conturbatio magna super terram.
</vers>
    <vers num="1"> d Et ecce duo dracones magni parati
prodierunt uterque luctari;
</vers>
    <vers num="1"> e et facta est illorum magna pugna,
et dominabantur, et congregatæ sunt nationes
</vers>
    <vers num="1"> f in die tenebroso et malo, et fuit
perturbatio magna in habitantibus super terram.
</vers>
    <vers num="1"> g Et timuerunt perditionem
</vers>
    <vers num="1"> h clamaveruntque ad Deum. Et a voce
clamoris eorum factus est fons parvus, qui crevit in fluvium
maximum et in aquas plurimas redundavit.
</vers>
    <vers num="1"> i Lux et sol ortus est, et humiles
exaltati sunt et devoraverunt inclitos.
</vers>
    <vers num="1"> k Quod cum vidisset somnium
Mardochæus et surrexisset de strato, cogitabat quid Deus facere
vellet; et fixum habebat in animo, quousque revelaretur.
</vers>
    <vers num="1"> Et fuit in diebus Asueri, qui
regnavit ab India usque Æthiopiam super centum viginti septem
provincias,
</vers>
    <vers num="2"> quando sedit in solio regni sui in
castris Susan,
</vers>
    <vers num="3"> tertio igitur anno imperii sui, fecit
grande convivium cunctis principibus et pueris suis, fortissimis
Persarum et Medorum, inclitis et præfectis provinciarum coram
se,
</vers>
    <vers num="4"> ut ostenderet divitias gloriæ regni
sui ac splendorem atque iactantiam magnitudinis suæ multo tempore,
centum videlicet et octoginta diebus.
</vers>
    <vers num="5"> Cumque implerentur dies convivii,
invitavit omnem populum, qui inventus est in Susan, a maximo usque
ad minimum; et septem diebus iussit convivium præparari in
vestibulo horti palatii regis.
</vers>
    <vers num="6"> Et pendebant ex omni parte tentoria
lintea et carbasina ac hyacinthina sustentata funibus byssinis
atque purpureis, qui argenteis circulis inserti erant et columnis
marmoreis fulciebantur; lectuli quoque aurei et argentei dispositi
erant super pavimentum smaragdino et pario stratum lapide aliisque
varii coloris.
</vers>
    <vers num="7"> Bibebant autem, qui invitati erant,
aureis poculis, aliis atque aliis; vinum quoque, ut magnificentia
regia dignum erat, abundans et præcipuum ponebatur.
</vers>
    <vers num="8"> Nec erat qui cogeret ad bibendum,
quoniam sic rex statuerat omnibus præpositis domus suæ, ut
facerent secundum uniuscuiusque voluntatem.
</vers>
    <vers num="9"> Vasthi quoque regina fecit convivium
feminarum in palatio regio, ubi rex Asuerus manere consueverat.
</vers>
    <vers num="10"> Itaque die septimo, cum rex esset
hilarior potione meri, præcepit Mauman et Bazatha et Harbona et
Bagatha et Abgatha et Zethar et Charchas, septem eunuchis, qui in
conspectu eius ministrabant,
</vers>
    <vers num="11"> ut introducerent reginam Vasthi
coram rege, posito super caput eius diademate regni, ut ostenderet
cunctis populis et principibus pulchritudinem illius; erat enim
pulchra valde.
</vers>
    <vers num="12"> Quæ renuit et ad regis imperium,
quod per eunuchos mandaverat, venire contempsit; unde iratus rex et
nimio furore succensus
</vers>
    <vers num="13"> interrogavit sapientes, qui tempora
noverant, et illorum faciebat cuncta consilio scientium leges ac
iura maiorum —
</vers>
    <vers num="14"> erant autem ei proximi Charsena et
Sethar et Admatha et Tharsis et Mares et Marsana et Mamuchan,
septem duces Persarum atque Medorum, qui videbant faciem regis et
primi sedebant in regno —:
</vers>
    <vers num="15"> « Secundum legem quid
oportet fieri Vasthi reginæ, quæ Asueri regis imperium, quod per
eunuchos mandaverat, facere noluit? ».
</vers>
    <vers num="16"> Responditque Mamuchan, audiente rege
atque principibus: « Non solum regem læsit regina
Vasthi, sed et omnes principes et populos, qui sunt in cunctis
provinciis regis Asueri.
</vers>
    <vers num="17"> Egredietur enim sermo reginæ ad
omnes mulieres, ut contemnant viros suos et dicant: “Rex
Asuerus iussit, ut regina Vasthi intraret ad eum, et illa
noluit”.
</vers>
    <vers num="18"> Atque hac ipsa die dicent omnes
principum coniuges Persarum atque Medorum quem audierint sermonem
reginæ principibus regis; unde despectio et indignatio.
</vers>
    <vers num="19"> Si tibi, rex, placet, egrediatur
edictum a facie tua et scribatur inter leges Persarum atque
Medorum, quas immutari illicitum est, ut nequaquam ultra Vasthi
ingrediatur ad regem, sed regnum illius altera, quæ melior illa
est, accipiat.
</vers>
    <vers num="20"> Et hoc in omne, quod latissimum est,
provinciarum tuarum divulgetur imperium, et cunctæ uxores, tam
maiorum quam minorum, deferent maritis suis
honorem ».
</vers>
    <vers num="21"> Placuit consilium eius regi et
principibus, fecitque rex iuxta consilium Mamuchan.
</vers>
    <vers num="22"> Et misit epistulas ad universas
provincias regni sui, ut quæque gens audire et legere poterat,
diversis linguis et litteris, esse viros principes ac maiores in
domibus suis et subditas habere omnes mulieres, quæ essent cum
eis.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> His ita gestis, postquam regis
Asueri deferbuerat indignatio, recordatus est Vasthi, et quæ
fecisset vel quæ passa esset.
</vers>
    <vers num="2"> Dixeruntque pueri regis ac ministri
eius: « Quærantur regi puellæ virgines ac
speciosæ,
</vers>
    <vers num="3"> et constituantur, qui considerent per
universas provincias puellas speciosas et virgines et adducant eas
ad civitatem Susan et tradant in domum feminarum sub manu Egei
eunuchi, qui est præpositus et custos mulierum regiarum; et
accipiant mundum muliebrem.
</vers>
    <vers num="4"> Et, quæcumque inter omnes oculis
regis placuerit, ipsa regnet pro Vasthi ». Placuit sermo
regi; et ita, ut suggesserant, iussit fieri.
</vers>
    <vers num="5"> Erat vir Iudæus in Susan civitate
vocabulo Mardochæus filius Iair filii Semei filii Cis de tribu
Beniamin,
</vers>
    <vers num="6"> qui translatus fuerat de Ierusalem
cum captivis, qui ducti fuerant cum Iechonia rege Iudæ, quem
Nabuchodonosor rex Babylonis transtulerat.
</vers>
    <vers num="7"> Qui fuit nutricius filiæ patrui sui
Edissæ, quæ altero nomine Esther vocabatur et utrumque parentem
amiserat: pulchra aspectu et decora facie. Mortuisque patre eius ac
matre, Mardochæus sibi eam adoptavit in filiam.
</vers>
    <vers num="8"> Et factum est, cum percrebruisset
regis imperium, et iuxta mandatum illius multæ virgines pulchræ
adducerentur Susan et Egeo traderentur, Esther quoque in domum
regis in manus Egei custodis feminarum tradita est.
</vers>
    <vers num="9"> Quæ placuit ei et invenit gratiam in
conspectu illius; et acceleravit mundum muliebrem et tradidit ei
partes suas et septem puellas speciosissimas de domo regis, et tam
ipsam quam pedisequas eius transtulit in optimam partem domus
feminarum.
</vers>
    <vers num="10"> Quæ non indicaverat ei populum et
cognationem suam; Mardochæus enim præceperat, ut de hac re omnino
reticeret.
</vers>
    <vers num="11"> Qui deambulabat cotidie ante
vestibulum domus, in qua electæ virgines servabantur, curam agens
salutis Esther et scire volens quid ei accideret.
</vers>
    <vers num="12"> Cum autem venisset tempus singularum
per ordinem puellarum, ut intrarent ad regem, expletis omnibus,
quæ ad cultum muliebrem pertinebant, per menses duodecim; ita
dumtaxat, ut sex mensibus oleo ungerentur myrrhino et aliis sex
feminarum pigmentis et aromatibus uterentur,
</vers>
    <vers num="13"> ingredientesque ad regem, quidquid
postulassent, accipiebant, ut portarent secum de triclinio
feminarum ad regis cubiculum.
</vers>
    <vers num="14"> Et, quæ intraverat vespere, mane
iterum in domum feminarum deducebatur, sub manu Sasagazi eunuchi,
qui concubinis præsidebat. Nec habebat potestatem ad regem ultra
redeundi, nisi voluisset rex et eam venire iussisset ex nomine.
</vers>
    <vers num="15"> Evoluto autem tempore per ordinem,
instabat dies, quo Esther filia Abihail patrui Mardochæi, quam
sibi adoptaverat in filiam, intrare deberet ad regem. Quæ non
quæsivit quidquam, nisi quæ voluit Egeus eunuchus custos
feminarum, et omnium oculis gratiosa et amabilis videbatur.
</vers>
    <vers num="16"> Ducta est itaque ad cubiculum regis
Asueri mense decimo, qui vocatur Tebeth, septimo anno regni
eius.
</vers>
    <vers num="17"> Et amavit eam rex plus quam omnes
mulieres; habuitque gratiam et favorem coram eo super omnes
virgines, et posuit diadema regni in capite eius fecitque eam
regnare in loco Vasthi.
</vers>
    <vers num="18"> Et iussit convivium præparari
magnificum cunctis principibus et servis suis, convivium Esther; et
dedit remissionem tributi universis provinciis ac dona largitus est
iuxta magnificentiam principalem.
</vers>
    <vers num="19"> Mardochæus autem manebat ad regis
ianuam,
</vers>
    <vers num="20"> necdum prodiderat Esther cognationem
et populum suum iuxta mandatum eius; quidquid enim ille
præcipiebat, observabat Esther, ut eo tempore solita erat, quo eam
parvulam nutriebat.
</vers>
    <vers num="21"> Eo igitur tempore, quo Mardochæus
ad regis ianuam morabatur, irati sunt Bagathan et Thares, duo
eunuchi regis, qui ianitores erant volueruntque in regem mittere
manus.
</vers>
    <vers num="22"> Quod Mardochæum non latuit;
statimque nuntiavit reginæ Esther, et illa regi ex nomine
Mardochæi.
</vers>
    <vers num="23"> Quæsitum est et inventum, et
appensus uterque eorum in patibulo; mandatumque est libro annalium
coram rege.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Post hæc rex Asuerus exaltavit
Aman filium Amadathi, qui erat de stirpe Agag, et posuit solium
eius super omnes principes, quos habebat.
</vers>
    <vers num="2"> Cunctique servi regis, qui in foribus
palatii versabantur, flectebant genua et adorabant Aman; sic enim
præceperat rex pro illo. Solus Mardochæus non flectebat genu
neque adorabat eum.
</vers>
    <vers num="3"> Cui dixerunt pueri regis, qui ad
fores palatii præsidebant: « Cur non observas mandatum
regis? ».
</vers>
    <vers num="4"> Cumque hoc crebrius dicerent, et ille
nollet audire, nuntiaverunt Aman scire cupientes utrum perseveraret
in sententia; dixerat enim eis se esse Iudæum.
</vers>
    <vers num="5"> Cumque Aman experimento probasset
quod Mardochæus non sibi flecteret genu nec se adoraret, iratus
est valde
</vers>
    <vers num="6"> et pro nihilo duxit in unum
Mardochæum mittere manus suas — audierat enim quod esset
gentis Iudææ — magisque voluit omnem Iudæorum, qui erant
in regno Asueri, perdere nationem.
</vers>
    <vers num="7"> Mense primo, cuius vocabulum est
Nisan, anno duodecimo regni Asueri, missa est in urnam sors, quæ
dicitur Phur, coram Aman, quo die et quo mense gens Iudæorum
deberet interfici; et exivit dies tertia decima mensis duodecimi,
qui vocatur Adar.
</vers>
    <vers num="8"> Dixitque Aman regi Asuero:
« Est populus per omnes provincias regni tui dispersus,
segregatus inter populos alienisque utens legibus, quas ceteri non
cognoscunt, insuper et regis scita contemnens; non expedit regi, ut
det illis requiem.
</vers>
    <vers num="9"> Si tibi placet, scriptis decerne, ut
pereat, et decem milia talentorum argenti appendam arcariis gazæ
tuæ ».
</vers>
    <vers num="10"> Tulit ergo rex anulum, quo utebatur,
de manu sua et dedit eum Aman filio Amadathi de progenie Agag,
hosti Iudæorum.
</vers>
    <vers num="11"> Dixitque ad eum:
« Argentum, quod polliceris, tuum sit; de populo age,
quod tibi placet ».
</vers>
    <vers num="12"> Vocatique sunt scribæ regis mense
primo, tertia decima die eius, et scriptum est, ut iusserat Aman,
ad omnes satrapas regis et duces provinciarum et principes
diversarum gentium, ut quæque gens legere poterat et audire pro
varietate linguarum, ex nomine regis Asueri; et litteræ ipsius
signatæ anulo.
</vers>
    <vers num="13"> Missæ sunt epistulæ per cursores
ad universas provincias regis, ut perderent, occiderent atque
delerent omnes Iudæos, a puero usque ad senem, parvulos et
mulieres uno die, hoc est tertio decimo mensis duodecimi, qui
vocatur Adar, et bona eorum diriperent.
</vers>
    <vers num="13"> a Epistulæ autem hoc exemplar
fuit:
« Rex magnus Artaxerxes centum viginti septem ab India
usque Æthiopiam provinciarum satrapis et ducibus, qui eius imperio
subiecti sunt, hæc scribit:
</vers>
    <vers num="13"> b Cum plurimis gentibus imperarem et
universum orbem meæ dicioni subiugassem, volui nequaquam abuti
potentiæ magnitudine, sed semper clementer et leniter agens
gubernare subiectorum vitam absque ullo terrore, regnumque quietum
et usque ad fines pervium præstans, optatam cunctis mortalibus
pacem renovare.
</vers>
    <vers num="13"> c Quærente autem me a consiliariis
meis, quomodo hoc posset impleri, unus qui prudentia, bona
voluntate et fide stabili ceteros præcellit et est post regem
secundus, Aman nomine,
</vers>
    <vers num="13"> d indicavit mihi in totius orbis
terrarum tribubus populum hostilem esse dispersum, qui, legibus
suis contra omnium gentium faciens consuetudinem, regum iussa in
perpetuum contemnat, ne consistat concordia nationum a nobis
consolidata.
</vers>
    <vers num="13"> e Quod cum didicissemus, videntes
unam hanc gentem rebellem adversus omne hominum genus perversis uti
legibus nostrisque negotiis contraire, pessima conficere et regni
impedire pacem,
</vers>
    <vers num="13"> f iussimus, ut quoscumque Aman, qui
negotiis publicis præpositus est et quem patris loco colimus, per
litteras monstraverit, cum coniugibus ac liberis radicitus
deleantur inimicorum gladiis, nullusque eorum misereatur, quarta
decima die duodecimi mensis Adar anni præsentis;
</vers>
    <vers num="13"> g ut, qui iam olim sunt nefarii
homines, uno die violenter ad inferos descendentes stabiles in
posterum et quietas reddant nobis plene res publicas. 13h Qui autem
celaverit genus eorum, inhabitabilis erit non solum inter homines,
sed nec inter aves, et igne sancto comburetur; et substantia eorum
in regnum conferetur. Valete ».
</vers>
    <vers num="14"> Exemplar autem epistularum ut lex in
omnibus provinciis promulgandum erat, ut scirent omnes populi et
pararent se ad prædictam diem.
</vers>
    <vers num="15"> Festinabant cursores, qui missi
erant, regis imperium explere; statimque in Susan pependit edictum,
rege et Aman celebrante convivium, dum civitas ipsa esset
conturbata.
</vers>
    <vers num="15"> a Et convivium fecerunt omnes
gentes; rex autem et Aman, cum introisset regiam, cum amicis
luxuriabatur.
</vers>
    <vers num="15"> b Ubicumque igitur proponebatur
exemplum epistulæ, ploratio et luctus ingens fiebat apud omnes
Iudæos.
</vers>
    <vers num="15"> c Et invocabant Iudæi Deum patrum
suorum et dicebant:
</vers>
    <vers num="15"> d « Domine Deus, tu solus
Deus in cælo sursum,
et non est alius Deus præter te.
</vers>
    <vers num="15"> e Si enim fecissemus legem tuam et
præcepta,
habitassemus cum securitate et pace per omne tempus vitæ
nostræ.
</vers>
    <vers num="15"> f Nunc autem, quoniam non fecimus
præcepta tua,
venit super nos omnis tribulatio ista.
</vers>
    <vers num="15"> g Iustus es et clemens et excelsus
et magnus, Domine,
et omnes viæ tuæ iudicia.
</vers>
    <vers num="15"> h Et nunc, Domine, non des filios
tuos in captivitatem
neque uxores nostras in violationem neque in perditionem,
qui factus es nobis propitius ab Ægypto usque nunc.
</vers>
    <vers num="15"> i Miserere principali tuæ parti
et non tradas in infamiam hereditatem tuam,
ut hostes dominentur nostri ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Cum comperisset Mardochæus omnia,
quæ acciderant, scidit vestimenta sua et indutus est sacco
spargens cinerem capiti. Et in platea mediæ civitatis voce magna
et amara clamabat
</vers>
    <vers num="2"> usque ad fores palatii gradiens; non
enim erat licitum indutum sacco aulam regis intrare.
</vers>
    <vers num="3"> In omnibus quoque provinciis,
quocumque edictum et dogma regis pervenerat, planctus ingens erat
apud Iudæos, ieiunium, ululatus et fletus, sacco et cinere multis
pro strato utentibus.
</vers>
    <vers num="4"> Ingressæ sunt autem puellæ Esther
et eunuchi nuntiaveruntque ei. Quod audiens consternata est valde
et misit vestem, ut, ablato sacco, induerent eum; quam accipere
noluit.
</vers>
    <vers num="5"> Accitoque Athach eunucho, quem rex
ministrum ei dederat, præcepit ei, ut iret ad Mardochæum et
disceret ab eo cur hoc faceret.
</vers>
    <vers num="6"> Egressusque Athach ivit ad
Mardochæum stantem in platea civitatis ante ostium palatii.
</vers>
    <vers num="7"> Qui indicavit ei omnia, quæ ei
acciderant, quantum Aman promisisset, ut in thesauros regis pro
Iudæorum nece inferret argentum.
</vers>
    <vers num="8"> Exemplar quoque edicti, quod pendebat
in Susan ad perdendum eos, dedit ei, ut reginæ ostenderet et
moneret eam, ut intraret ad regem et deprecaretur eum et rogaret
pro populo suo. 8a « Memor, inquit, dierum humilitatis
tuæ, quando nutrita sis in manu mea, quia Aman secundus a rege
locutus est contra nos in mortem. Et tu, invoca Dominum et loquere
regi pro nobis et libera nos de morte ».
</vers>
    <vers num="9"> Regressus Athach nuntiavit Esther
omnia, quæ Mardochæus dixerat.
</vers>
    <vers num="10"> Quæ respondit ei et iussit, ut
diceret Mardochæo:
</vers>
    <vers num="11"> « Omnes servi regis et
cunctæ, quæ sub dicione eius sunt, norunt provinciæ, quod cuique
sive viro sive mulieri, qui non vocatus interius atrium regis
intraverit, una lex sit, ut statim interficiatur, nisi forte rex
auream virgam ad eum tetenderit, ut possit vivere; ego autem
triginta iam diebus non sum vocata ad regem ».
</vers>
    <vers num="12"> Quod cum audisset Mardochæus,
</vers>
    <vers num="13"> rursum mandavit Esther dicens:
« Ne putes quod animam tuam tantum liberes, quia in domo
regis es, præ cunctis Iudæis.
</vers>
    <vers num="14"> Si enim nunc silueris, aliunde
Iudæis liberatio et salvatio exsurget, et tu et domus patris tui
peribitis; et quis novit utrum idcirco ad regnum veneris, ut in
tali tempore parareris? ».
</vers>
    <vers num="15"> Rursumque Esther hæc Mardochæo
verba mandavit:
</vers>
    <vers num="16"> « Vade et congrega omnes
Iudæos, qui in Susan reperiuntur; et ieiunate pro me. Non
comedatis et non bibatis tribus diebus et tribus noctibus, et ego
cum ancillis meis similiter ieiunabo; et tunc ingrediar ad regem
contra legem faciens; si pereo, pereo ».
</vers>
    <vers num="17"> Ivit itaque Mardochæus et fecit
omnia, quæ ei Esther mandaverat.
</vers>
    <vers num="17"> a Mardochæus autem scidit
vestimenta sua et substravit cilicium et cecidit super faciem suam
in terram, et seniores populi, a mane usque ad vesperam
</vers>
    <vers num="17"> b et dixit:
« Deus Abraham et Deus Isaac et Deus Iacob, benedictus
es.
</vers>
    <vers num="17"> c Domine, Domine, rex
omnipotens,
in dicione enim tua cuncta sunt posita,
et non est qui possit tuæ resistere voluntati,
si decreveris salvare Israel.
</vers>
    <vers num="17"> d Tu enim fecisti cælum et
terram
et quidquid mirabile cæli ambitu continetur;
</vers>
    <vers num="17"> e Dominus omnium es,
nec est qui resistat maiestati tuæ.
</vers>
    <vers num="17"> f Tu scis, Domine, quia libenter
adorarem
plantas pedum Aman pro salute Israel;
</vers>
    <vers num="17"> g hoc autem non feci,
ne gloriam hominis ponerem super gloriam Dei mei,
et alium non adorabo nisi te, Domine, Deus meus.
</vers>
    <vers num="17"> h Et non facio ea in arrogantia
neque in gloriæ cupiditate, Domine.
Appare, Domine; manifestare, Domine!
</vers>
    <vers num="17"> i Et nunc, Domine rex, Deus Abraham
et Deus Isaac et Deus Iacob,
parce populo tuo,
quia volunt nos inimici nostri perdere
et delere hereditatem tuam.
</vers>
    <vers num="17"> k Ne despicias partem tuam,
quam redemisti tibi de terra Ægypti.
</vers>
    <vers num="17"> l Exaudi deprecationem meam
et propitius esto sorti tuæ;
et converte luctum nostrum in gaudium,
ut viventes laudemus nomen tuum, Domine,
et ne claudas ora te canentium ».
</vers>
    <vers num="17"> m Omnis quoque Israel ex totis
viribus clamavit ad Dominum, eo quod eis certa mors impenderet.
</vers>
    <vers num="17"> n Esther quoque regina confugit ad
Dominum pavens periculum mortis, quod imminebat.
</vers>
    <vers num="17"> o Cumque deposuisset vestes gloriæ,
suscepit indumenta luctus et pro unguentis superbiæ implevit caput
suum cinere et corpus suum humiliavit ieiuniis valde.
</vers>
    <vers num="17"> p Et cecidit super terram cum
ancillis suis a mane usque ad vesperam et dixit:
</vers>
    <vers num="17"> q « Deus Abraham et Deus
Isaac et Deus Iacob, benedictus es.
Suffraga mihi soli
et non habenti defensorem præter te, Domine,
</vers>
    <vers num="17"> r quoniam periculum in manu mea
est.
</vers>
    <vers num="17"> s Ego audivi ex libris maiorum
meorum, Domine,
quoniam tu Noe in aqua diluvii conservasti.
</vers>
    <vers num="17"> t Ego audivi ex libris maiorum
meorum, Domine,
quoniam tu Abrahæ in trecentis et decem octo viris
novem reges tradidisti.
</vers>
    <vers num="17"> u Ego audivi ex libris maiorum
meorum, Domine,
quoniam tu Ionam de ventre ceti liberasti.
</vers>
    <vers num="17"> v Ego audivi ex libris maiorum
meorum, Domine,
quoniam tu Ananiam, Azariam et Misael de camino ignis
liberasti.
</vers>
    <vers num="17"> x Ego audivi ex libris maiorum
meorum, Domine,
quoniam tu Daniel de lacu leonum eruisti.
</vers>
    <vers num="17"> y Ego audivi ex libris maiorum
meorum, Domine,
quoniam tu Ezechiæ, regi Iudæorum,
morte damnato et oranti pro vita misertus es
et donasti ei vitæ annos quindecim.
</vers>
    <vers num="17"> z Ego audivi ex libris maiorum
meorum, Domine,
quoniam tu Annæ petenti in desiderio animæ
filii generationem donasti.
</vers>
    <vers num="17"> aa Ego audivi ex libris maiorum
meorum, Domine,
quoniam tu omnes complacentes tibi liberas, Domine,
usque in finem.
</vers>
    <vers num="17"> bb Et nunc adiuva me solitariam
et neminem habentem nisi te,
Domine, Deus meus.
</vers>
    <vers num="17"> cc Tu nosti
quoniam abominata est ancilla tua concubitum incircumcisorum.
</vers>
    <vers num="17"> dd Deus, tu nosti
quoniam non manducavi de mensa exsecrationum
et vinum libationum eorum non bibi.
</vers>
    <vers num="17"> ee Tu nosti
quoniam a die translationis meæ
non sum lætata, Domine,
nisi in te solo.
</vers>
    <vers num="17"> ff Tu scis, Deus,
quoniam, ex quo vestimentum hoc super caput meum est,
exsecror illud tamquam pannum menstruatæ
et non indui illud in die bona.
</vers>
    <vers num="17"> gg Et nunc subveni orphanæ mihi
et verbum concinnum da in os meum in conspectu leonis
et gratam me fac coram eo
et converte cor eius in odium oppugnantis nos,
in perditionem eius et eorum, qui consentiunt ei.
</vers>
    <vers num="17"> hh Nos autem libera de manu
inimicorum nostrorum;
converte luctum nostrum in lætitiam
et dolores nostros in sanitatem.
</vers>
    <vers num="17"> ii Surgentes autem supra partem
tuam, Deus,
fac in exemplum.
</vers>
    <vers num="17"> kk Appare, Domine; manifestare,
Domine! ».</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Et factum est die tertio, induta
Esther regalibus vestimentis stetit in atrio domus regiæ, quod
erat interius contra basilicam regis. At ille sedebat super solium
suum in consistorio palatii contra ostium domus.
</vers>
    <vers num="2"> Et factum est, cum vidisset Esther
reginam stantem, placuit oculis eius, et extendit contra eam virgam
auream, quam tenebat manu; quæ accedens tetigit summitatem virgæ
eius.
</vers>
    <vers num="2"> a Cumque regio fulgeret habitu et
invocasset omnium rectorem et salvatorem Deum, assumpsit duas
famulas
</vers>
    <vers num="2"> b et super unam quidem innitebatur,
quasi in deliciis;
</vers>
    <vers num="2"> c altera autem sequebatur dominam
defluentia in humum indumenta sustentans.
</vers>
    <vers num="2"> d Ipsa autem roseo vultu colore
perfusa et gratis ac nitentibus oculis tristem celabat animum et
mortis timore contractum.
</vers>
    <vers num="2"> e Ingressa igitur cuncta per ordinem
ostia, stetit in aula interiore contra regem, ubi ille residebat
super solium regni sui indutus vestibus regiis auroque fulgens et
pretiosis lapidibus; eratque terribilis aspectu, et virga aurea in
manu eius.
</vers>
    <vers num="2"> f Cumque elevasset faciem, vidit eam
sicut taurus in impetu iræ suæ et cogitans eam perdere clamavit
ambiguus: « Quis ausus est introire in aulam non
vocatus? ». Et regina corruit et, in pallorem colore
mutato, lassa se reclinavit super caput ancillulæ, quæ
antecedebat.
</vers>
    <vers num="2"> g Convertitque Iudæorum Deus et
universæ creaturæ Dominus spiritum regis in mansuetudinem, et
festinus ac metuens exilivit de solio; et sustentans eam ulnis
suis, donec rediret ad se, verbis pacificis ei blandiebatur:
</vers>
    <vers num="2"> h « Quid habes, Esther
regina, soror mea et consors regni? Ego sum frater tuus, noli
metuere.
</vers>
    <vers num="2"> i Non morieris; non enim pro te, sed
pro omnibus hæc lex constituta est.
</vers>
    <vers num="2"> k Accede! ».
</vers>
    <vers num="2"> l Et elevans auream virgam posuit
super collum eius et osculatus est eam et ait: « Loquere
mihi ».
</vers>
    <vers num="2"> m Quæ respondit: « Vidi
te, domine, quasi angelum Dei, et conturbatum est cor meum præ
timore gloriæ tuæ;
</vers>
    <vers num="2"> n valde enim mirabilis es, domine, et
facies tua plena est gratiarum ».
</vers>
    <vers num="2"> o Cumque loqueretur, rursus corruit
et pæne exanimata est.
</vers>
    <vers num="2"> p Rex autem turbabatur, et omnes
ministri eius.
</vers>
    <vers num="3"> Dixitque ad eam rex:
« Quid vis, Esther regina? Quæ est petitio tua? Etiamsi
dimidiam partem regni petieris, dabitur tibi ».
</vers>
    <vers num="4"> At illa respondit: « Si
regi placet, obsecro, ut venias ad me hodie et Aman tecum ad
convivium, quod paravi ».
</vers>
    <vers num="5"> Statimque rex: « Vocate,
inquit, cito Aman, ut fiat verbum Esther ».
Venerunt itaque rex et Aman ad convivium, quod eis regina
paraverat.
</vers>
    <vers num="6"> Dixitque ei rex, postquam vinum
biberat: « Quid petis, ut detur tibi, et pro qua re
postulas? Etiamsi dimidiam partem regni mei petieris,
impetrabis ».
</vers>
    <vers num="7"> Cui respondit Esther:
« Petitio mea et preces:
</vers>
    <vers num="8"> Si inveni in conspectu regis gratiam,
et si regi placet, ut det mihi, quod postulo, et meam impleat
petitionem, veniat rex et Aman ad convivium, quod parabo eis, et
cras faciam secundum verbum regis ».
</vers>
    <vers num="9"> Egressus est itaque illo die Aman
lætus et alacer corde. Cumque vidisset Mardochæum sedentem in
foribus palatii, et non solum non assurrexisse sibi, sed nec motum
quidem de loco sessionis suæ, indignatus est valde.
</vers>
    <vers num="10"> Et, dissimulata ira, reversus in
domum suam convocavit ad se amicos suos et Zares uxorem suam
</vers>
    <vers num="11"> et exposuit illis magnitudinem
divitiarum suarum filiorumque turbam, et quanta eum gloria super
omnes principes et servos suos rex elevasset.
</vers>
    <vers num="12"> Et post hæc ait:
« Regina quoque Esther nullum alium vocavit ad convivium
cum rege præter me; apud quam etiam cras cum rege pransurus
sum.
</vers>
    <vers num="13"> Et, cum omnia hæc habeam, nihil me
habere puto, quamdiu videro Mardochæum Iudæum sedentem in foribus
regis ».
</vers>
    <vers num="14"> Responderuntque ei Zares uxor eius
et ceteri amici: « Iube parari excelsam trabem habentem
altitudinis quinquaginta cubitos et dic mane regi, ut appendatur
super eam Mardochæus; et sic ibis cum rege lætus ad
convivium ». Placuit ei consilium et iussit excelsam
parari trabem.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Noctem illam duxit rex insomnem
iussitque afferri sibi librum memorialium, annales priorum
temporum. Quæ cum illo præsente legerentur,
</vers>
    <vers num="2"> ventum est ad eum locum, ubi scriptum
erat quomodo nuntiasset Mardochæus insidias Bagathan et Thares
duorum eunuchorum ianitorum, qui voluerant manus mittere in regem
Asuerum.
</vers>
    <vers num="3"> Quod cum audisset rex, ait:
« Quid pro hac fide honoris ac præmii Mardochæus
consecutus est? ». Dixeruntque ei servi illius ac
ministri: « Nihil omnino mercedis
accepit ».
</vers>
    <vers num="4"> Statimque rex: « Quis est,
inquit, in atrio? ». Aman quippe exterius atrium domus
regiæ intraverat, ut suggereret regi, ut iuberet Mardochæum
suspendi in patibulo, quod ei fuerat præparatum.
</vers>
    <vers num="5"> Responderunt pueri: « Ecce
Aman stat in atrio ». Dixitque rex:
« Ingrediatur ».
</vers>
    <vers num="6"> Cumque esset ingressus, ait illi:
« Quid debet fieri viro, quem rex honorare
desiderat? ». Cogitans autem in corde suo Aman et
reputans quod nullum alium rex nisi se vellet honorare
</vers>
    <vers num="7"> respondit: « Homo, quem
rex honorare cupit,
</vers>
    <vers num="8"> debet indui vestibus regiis, quibus
rex indutus erat, et imponi super equum, qui de sella regis est, et
acceperit regium diadema super caput suum;
</vers>
    <vers num="9"> et primus de regiis principibus
nobilissimis induat eum et teneat equum eius et per plateam
civitatis incedens clamet et dicat: “Sic honorabitur
quemcumque voluerit rex honorare” ».
</vers>
    <vers num="10"> Dixitque ei rex:
« Festina et, sumpta stola et equo, fac, ut locutus es,
Mardochæo Iudæo, qui sedet in foribus palatii; cave, ne quidquam
de his, quæ locutus es, prætermittas ».
</vers>
    <vers num="11"> Tulit itaque Aman stolam et equum;
indutumque Mardochæum et impositum equo præcedebat in platea
civitatis atque clamabat: « Hoc honore condignus est
quemcumque rex voluerit honorare ».
</vers>
    <vers num="12"> Reversusque est Mardochæus ad
ianuam palatii; et Aman festinavit ire in domum suam lugens et
operto capite.
</vers>
    <vers num="13"> Narravitque Zares uxori suæ et
amicis omnia, quæ evenissent sibi; cui responderunt sapientes,
quos habebat in consilio, et uxor eius: « Si de semine
Iudæorum est Mardochæus, ante quem cadere cœpisti, non poteris
prævalere contra eum, sed cades in conspectu
eius ».
</vers>
    <vers num="14"> Adhuc illis loquentibus, venerunt
eunuchi regis et cito eum ad convivium, quod regina paraverat,
pergere compulerunt.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Intravit itaque rex et Aman, ut
biberent cum regina.
</vers>
    <vers num="2"> Dixitque ei rex etiam in secundo die,
postquam vino incaluerat: « Quæ est petitio tua,
Esther, ut detur tibi, et quid vis fieri? Etiamsi dimidiam regni
mei partem petieris, impetrabis ».
</vers>
    <vers num="3"> Ad quem illa respondit:
« Si inveni gratiam in oculis tuis, o rex, et si tibi
placet, dona mihi animam meam, pro qua rogo, et populum meum, pro
quo obsecro.
</vers>
    <vers num="4"> Traditi enim sumus, ego et populus
meus, ut conteramur, iugulemur et pereamus. Atque utinam in servos
et famulas venderemur: tacuissem, quia tribulatio hæc non esset
digna conturbare regem ».
</vers>
    <vers num="5"> Respondensque rex Asuerus ait:
« Quis est iste et ubi est, ut hæc audeat
facere? ».
</vers>
    <vers num="6"> Dixit Esther: « Hostis et
inimicus noster pessimus iste est Aman ». Quod ille
audiens ilico obstupuit coram rege ac regina.
</vers>
    <vers num="7"> Rex autem surrexit iratus et de loco
convivii intravit in hortum palatii. Aman quoque surrexit, ut
rogaret Esther reginam pro anima sua; intellexit enim a rege sibi
decretum esse malum.
</vers>
    <vers num="8"> Qui cum reversus esset de horto et
intrasset convivii locum, repperit Aman super lectulum corruisse,
in quo iacebat Esther, et ait: « Etiam reginam vult
opprimere, me præsente, in domo mea? ». Necdum verbum
de ore regis exierat, et statim operuerunt faciem eius.
</vers>
    <vers num="9"> Dixitque Harbona, unus de eunuchis,
qui stabant in ministerio regis: « En etiam lignum, quod
paraverat Mardochæo, qui locutus est bonum pro rege, stat in domo
Aman habens altitudinis quinquaginta cubitos ». Cui
dixit rex: « Appendite eum in eo ».
</vers>
    <vers num="10"> Suspensus est itaque Aman in
patibulo, quod paraverat Mardochæo; et regis ira quievit.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Die illo dedit rex Asuerus Esther
reginæ domum Aman adversarii Iudæorum, et Mardochæus ingressus
est ante faciem regis; confessa est enim ei Esther quid esset
sibi.
</vers>
    <vers num="2"> Tulitque rex anulum suum, quem ab
Aman recipi iusserat, et tradidit Mardochæo; Esther autem
constituit Mardochæum super domum Aman.
</vers>
    <vers num="3"> Et adiecit Esther loqui coram rege et
procidit ad pedes eius flevitque et locuta ad eum oravit, ut
malitiam Aman Agagitæ et machinationes eius pessimas, quas
excogitaverat contra Iudæos, iuberet irritas fieri.
</vers>
    <vers num="4"> At ille ex more sceptrum aureum
protendit manu; illaque consurgens stetit ante eum
</vers>
    <vers num="5"> et ait: « Si placet regi,
et si inveni gratiam coram eo, et deprecatio mea non ei videtur
esse contraria, et accepta sum in oculis eius, obsecro, ut novis
epistulis veteres litteræ Aman filii Amadathi, Agagitæ,
insidiatoris et hostis Iudæorum, quibus eos in cunctis regis
provinciis perire præceperat, corrigantur.
</vers>
    <vers num="6"> Quomodo enim potero sustinere malum,
quod passurus est populus meus, et interitum cognationis
meæ? ».
</vers>
    <vers num="7"> Responditque rex Asuerus Esther
reginæ et Mardochæo Iudæo: « Domum Aman concessi
Esther et ipsum iussi appendi in patibulo, quia ausus est manum in
Iudæos mittere.
</vers>
    <vers num="8"> Scribite ergo Iudæis sicut vobis
placet, ex regis nomine, signantes litteras anulo meo, quia
epistulæ ex regis nomine scriptæ et illius anulo signatæ non
possunt immutari ».
</vers>
    <vers num="9"> Accitisque scribis regis — erat
autem tempus tertii mensis, qui appellatur Sivan, vicesima et
tertia illius die — scriptæ sunt epistulæ, ut Mardochæus
voluerat, ad Iudæos et ad satrapas procuratoresque et principes,
qui centum viginti septem provinciis ab India usque ad Æthiopiam
præsidebant, provinciæ atque provinciæ, populo et populo, iuxta
linguas et litteras suas, et Iudæis iuxta linguam et litteras
suas.
</vers>
    <vers num="10"> Ipsæque epistulæ, quæ ex regis
nomine mittebantur, anulo ipsius obsignatæ sunt et missæ per
veredarios electis equis regiis discurrentes.
</vers>
    <vers num="11"> Quibus permisit rex Iudæis in
singulis civitatibus, ut in unum congregarentur et starent pro
animabus suis et omnes inimicos suos cum coniugibus ac liberis
interficerent atque delerent et spolia eorum diriperent;
</vers>
    <vers num="12"> et constituta est per omnes
provincias una ultionis dies, id est tertia decima mensis
duodecimi, qui vocatur Adar.
</vers>
    <vers num="12"> a Quomodo præcepit eis uti suis
legibus in omni civitate et auxiliari illis et uti inimicis et
adversariis ipsorum, sicut vellent, in uno die,
</vers>
    <vers num="12"> b in omni regno Artaxerxis, quarta
decima die duodecimi mensis, id est Adar.
</vers>
    <vers num="12"> c Hoc est exemplar epistulæ:
</vers>
    <vers num="12"> d « Rex magnus Artaxerxes
ab India usque Æthiopiam centum viginti septem provinciarum
satrapis ac omnibus, qui nostræ iussioni obœdiunt, salutem
dicit.
</vers>
    <vers num="12"> e Multi nimia bonitate principum et
honore, qui in eos collatus est, abusi sunt in superbiam;
</vers>
    <vers num="12"> f et non solum subiectos regibus
nituntur opprimere, sed datam sibi gloriam non ferentes in ipsos,
qui dederunt, moliuntur insidias.
</vers>
    <vers num="12"> g Nec contenti sunt gratiarum
actionem ex hominibus auferre, sed etiam vaniloquiis eorum, qui
bono imperiti sunt inflati, Dei quoque cuncta cernentis et malum
odientis arbitrantur se posse fugere sententiam.
</vers>
    <vers num="12"> h Sæpe autem et multi in potestate
constituti, amicorum, quibus credita erant officia consilio,
participes facti sunt effusionis sanguinis innocentis et implicati
calamitatibus insanabilibus,
</vers>
    <vers num="12"> i cum isti perversis et mendacibus
cuniculis deciperent sinceram principum benignitatem.
</vers>
    <vers num="12"> k Quæ res non tam ex veteribus
probatur historiis quam ex his, quæ in promptu sunt, intuentibus,
quæ pestilentia indigne dominantium perpetrata sunt.
</vers>
    <vers num="12"> l Unde in posterum providendum est
paci omnium provinciarum.
</vers>
    <vers num="12"> m Si diversa iubeamus, quæ sub
oculis veniunt, discernimus semper cum clementissima
attentione.
</vers>
    <vers num="12"> n Aman enim filius Amadathi, Macedo,
alienusque a Persarum sanguine et a pietate nostra multum distans,
a nobis hospitio susceptus est.
</vers>
    <vers num="12"> o Et tantam in se expertus
humanitatem, quam erga omnem gentem habemus, ut pater noster
publice vocaretur et adoraretur ab omnibus post regem semper
secundus.
</vers>
    <vers num="12"> p Qui in tantum arrogantiæ tumorem
sublatus est, ut regno nos privare niteretur et spiritu.
</vers>
    <vers num="12"> q Nam nostrum servatorem et
permanentem benefactorem Mardochæum et irreprehensibilem consortem
regni nostri Esther cum omni gente ipsorum tortuosis quibusdam
atque fallacibus machinis expetivit in mortem;
</vers>
    <vers num="12"> r hoc cogitans, ut, illis
interfectis, insidiaretur nostræ solitudini et regnum Persarum
transferret in Macedonas.
</vers>
    <vers num="12"> s Nos autem a pessimo mortalium
Iudæos neci destinatos in nulla penitus culpa repperimus; sed e
contrario iustissimis utentes legibus
</vers>
    <vers num="12"> t et filios altissimi et maximi
semperque viventis Dei, cuius beneficio et nobis et patribus
nostris regnum est optima dispositione directum.
</vers>
    <vers num="12"> u Bene igitur facietis non utentes
litteris, quas Aman filius Amadathi direxerat.
</vers>
    <vers num="12"> v Pro quo scelere ante portas huius
urbis, id est Susan, ipse, qui machinatus est cum omni cognatione
sua, pendet in patibulo, Deo, qui gubernat omnia, celeriter ei
reddente quod meruit.
</vers>
    <vers num="12"> x Exemplar autem huius edicti, quod
nunc mittimus, in cunctis urbibus proponatur, ut liceat Iudæis uti
legibus suis.
</vers>
    <vers num="12"> y Quibus debetis esse adminiculo, ut
contra eos, qui in tempore tribulationis eos aggrediuntur, se
possint defendere quarta decima die mensis duodecimi, qui vocatur
Adar.
</vers>
    <vers num="12"> z Hanc enim diem omnipotens Deus
destinatam in interitum electi generis eis vertit in gaudium.
</vers>
    <vers num="12"> aa Unde et vos inter sollemnes
vestros dies hanc habetote diem insignem et celebrate eam cum omni
lætitia,
</vers>
    <vers num="12"> bb ut nunc et in posterum illa nobis
et benevolis Persis sit salus, illis autem, qui nobis insidiantur,
memoria perditionis.
</vers>
    <vers num="12"> cc Omnis autem civitas et provincia,
quæ noluerit sollemnitatis huius esse particeps, gladio et igne in
ira pereat; et sic deleatur, ut non solum hominibus invia, sed
etiam bestiis et volatilibus in sempiternum abominabilis
relinquatur. Valete ».
</vers>
    <vers num="13"> Exemplar epistulæ in forma legis in
omnibus provinciis promulgandum erat, ut omnibus populis notum
fieret paratos esse Iudæos in diem illam ad capiendam vindictam de
hostibus suis.
</vers>
    <vers num="14"> Egressique sunt veredarii celeres
nuntios perferentes, et edictum regis pependit in Susan.
</vers>
    <vers num="15"> Mardochæus autem de palatio et de
conspectu regis egrediens fulgebat vestibus regiis, hyacinthinis
videlicet et albis, coronam magnam auream portans in capite et
amictus pallio serico atque purpureo; omnisque civitas exsultavit
atque lætata est.
</vers>
    <vers num="16"> Iudæis autem nova lux oriri visa
est, gaudium, honor et tripudium.
</vers>
    <vers num="17"> Apud omnes populos, urbes atque
provincias, quocumque regis iussa veniebant, Iudæis fuit
exsultatio, epulæ atque convivia et festus dies, in tantum ut
plures alterius gentis et sectæ eorum religioni et cæremoniis
iungerentur; grandis enim cunctos Iudaici nominis terror
invaserat.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Igitur duodecimi mensis — id
est Adar — tertia decima die, quando verbum et edictum regis
explendum erat, et hostes Iudæorum sperabant quod dominarentur
ipsis, versa vice Iudæi superaverunt adversarios suos.
</vers>
    <vers num="2"> Congregatique sunt per singulas
civitates, ut extenderent manum contra inimicos et persecutores
suos; nullusque ausus est resistere, eo quod omnes populos
invaserat formido eorum.
</vers>
    <vers num="3"> Nam et omnes provinciarum principes
et satrapæ et procuratores omnisque dignitas, quæ singulis locis
ac operibus præerat, sustinebant Iudæos timore Mardochæi,
</vers>
    <vers num="4"> quem principem esse palatii et
plurimum posse cognoverant; fama quoque nominis eius crescebat
cotidie et per cunctorum ora volitabat.
</vers>
    <vers num="5"> Itaque percusserunt Iudæi omnes
inimicos suos plaga gladii et necis et interitus, reddentes eis,
quod sibi paraverant facere.
</vers>
    <vers num="6"> In Susan quingentos viros
interfecerunt, extra decem filios Aman Agagitæ hostis Iudæorum,
quorum ista sunt nomina:
</vers>
    <vers num="7"> Pharsandatha et Delphon et
Esphatha
</vers>
    <vers num="8"> et Phoratha et Adalia et Aridatha
</vers>
    <vers num="9"> et Phermesta et Arisai et Aridai et
Iezatha.
</vers>
    <vers num="10"> Quos cum occidissent, prædas de
substantiis eorum tangere noluerunt.
</vers>
    <vers num="11"> Statimque numerus eorum, qui occisi
erant in Susan, ad regem relatus est.
</vers>
    <vers num="12"> Qui dixit reginæ: « In
urbe Susan interfecerunt et deleverunt Iudæi quingentos viros et
decem filios Aman. Quantam putas eos exercuisse cædem in universis
provinciis? Quid ultra postulas et quid vis, ut fieri
iubeam? ».
</vers>
    <vers num="13"> Cui illa respondit: « Si
regi placet, detur potestas Iudæis, qui in Susan sunt, ut sicut
hodie fecerunt, sic et cras faciant, et decem filii Aman in
patibulo suspendantur ».
</vers>
    <vers num="14"> Præcepitque rex, ut ita fieret.
Statimque in Susan pependit edictum, et decem filii Aman suspensi
sunt.
</vers>
    <vers num="15"> Congregatis igitur Iudæis, qui in
Susan erant, quarta decima die mensis Adar, interfecti sunt in
Susan trecenti viri, nec eorum ab illis direpta substantia est.
</vers>
    <vers num="16"> Reliqui autem Iudæi per omnes
provincias, quæ dicioni regis subiacebant, congregati pro animabus
suis steterunt, ut requiescerent ab hostibus, ac interfecerunt de
persecutoribus suis septuaginta quinque milia, sed nullus de
substantiis eorum quidquam contigit.
</vers>
    <vers num="17"> Dies autem tertius decimus mensis
Adar, dies apud omnes interfectionis fuit, et quarta decima die
requieverunt. Quem constituerunt esse diem epularum et
lætitiæ.
</vers>
    <vers num="18"> At hi, qui in urbe Susan congregati
sunt, tertio decimo et quarto decimo die eiusdem mensis in cæde
versati sunt, quinto decimo autem die requieverunt; et idcirco
eundem diem constituerunt sollemnem epularum atque lætitiæ.
</vers>
    <vers num="19"> Hi vero Iudæi, qui in oppidis non
muratis ac villis morabantur, quartum decimum diem mensis Adar
conviviorum et gaudii decreverunt, ita ut exsultent in eo et
mittant sibi mutuo partes epularum. Illi autem, qui in urbibus
habitant, agunt etiam quintum decimum diem mensis Adar cum gaudio
et convivio et ut diem festum, in quo mittunt sibi mutuo partes
epularum.
</vers>
    <vers num="19"> a Et satrapæ provinciarum et
principes et scribæ regis honorificabant Deum, quia timor
Mardochæi eos invaserat. Factum erat enim, ut præceptum regis in
toto regno nominaretur.
</vers>
    <vers num="20"> Scripsit itaque Mardochæus omnia
hæc et litteris comprehensa misit ad omnes Iudæos, qui in omnibus
regis provinciis morabantur, tam in vicino positis quam procul,
</vers>
    <vers num="21"> ut quartam decimam et quintam
decimam diem mensis Adar pro festis susciperent et, revertente
semper anno, sollemni honore celebrarent
</vers>
    <vers num="22"> secundum dies, in quibus
requieverunt Iudæi ab inimicis suis, et mensem, qui de luctu atque
tristitia in hilaritatem gaudiumque ipsis conversus est, essentque
istæ dies epularum atque lætitiæ, et mitterent sibi invicem
ciborum partes et pauperibus munuscula largirentur.
</vers>
    <vers num="23"> Susceperuntque Iudæi in sollemnem
ritum cuncta, quæ eo tempore facere cœperant, et quæ Mardochæus
litteris facienda mandaverat.
</vers>
    <vers num="24"> Aman enim filius Amadathi stirpis
Agag, adversarius omnium Iudæorum, cogitavit contra eos malum, ut
deleret illos, et misit Phur, id est sortem, ut eos conturbaret
atque deleret.
</vers>
    <vers num="25"> Sed postquam ingressa est Esther ad
regem, mandavit ille simul cum litteris, ut malum, quod iste contra
Iudæos cogitaverat, reverteretur in caput eius, et suspenderentur
ipse et filii eius in patibulo.
</vers>
    <vers num="26"> Atque ex illo tempore dies isti
appellati sunt Phurim propter nomen Phur. Propter cuncta illa, quæ
in hac epistula continentur,
</vers>
    <vers num="27"> et propter ea, quæ de his viderant
et quæ eis acciderant, statuerunt et in sollemnem ritum numquam
mutandum susceperunt Iudæi super se et semen suum et super
cunctos, qui religioni eorum voluerint copulari, ut duos hos dies
secundum præceptum et tempus eorum singulis annis celebrarent.
</vers>
    <vers num="28"> Isti dies memorarentur et
celebrarentur per singulas generationes in singulis cognationibus,
provinciis et civitatibus, nec esset ulla civitas, in qua dies
Phurim non observarentur a Iudæis et ab eorum progenie.
</vers>
    <vers num="29"> Scripseruntque Esther regina filia
Abihail et Mardochæus Iudæus omni studio ad confirmandam hanc
secundam epistulam Phurim.
</vers>
    <vers num="30"> Et miserunt ad omnes Iudæos, qui in
centum viginti septem provinciis regis Asueri versabantur, verba
pacis et veritatis,
</vers>
    <vers num="31"> statuentes dies Phurim pro
temporibus suis, sicut constituerant Mardochæus et Esther, et
sicut illi statuerant pro seipsis et pro semine suo, præcepta
ieiuniorum et clamorum.
</vers>
    <vers num="32"> Et mandatum Esther confirmavit
præcepta Phurim et scriptum est in libro.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Rex vero Asuerus terræ et maris
insulis imposuit tributum.
</vers>
    <vers num="2"> Cuius fortitudo et imperium et
dignitas atque sublimitas, qua exaltavit Mardochæum, scripta sunt
in libro annalium regum Medorum atque Persarum,
</vers>
    <vers num="3"> et quomodo Mardochæus Iudaici
generis secundus a rege Asuero fuerit et magnus apud Iudæos et
acceptabilis plebi fratrum suorum, quærens bona populo suo et
loquens ea, quæ ad pacem seminis sui pertinerent.
</vers>
    <vers num="3"> a Dixitque Mardochæus ad omnes:
« A Deo facta sunt ista! ».
</vers>
    <vers num="3"> b Recordatus est enim Mardochæus
somnii, quod viderat, hæc eadem significantis; nec eorum quidquam
irritum fuit.
</vers>
    <vers num="3"> c « Quod parvus fons
crevit in fluvium, et erat lux et sol et aqua plurima: fons et
flumen est Esther, quam rex accepit uxorem et voluit esse
reginam;
</vers>
    <vers num="3"> d duo autem dracones, ego sum et
Aman;
</vers>
    <vers num="3"> e gentes, quæ convenerant, hi sunt,
qui conati sunt delere nomen Iudæorum;
</vers>
    <vers num="3"> f gens autem mea, id est Israel, sunt
illi, qui clamaverunt ad Dominum; et salvum fecit Dominus populum
suum liberavitque nos de omnibus malis et fecit signa magna atque
portenta, quæ non sunt facta inter gentes.
</vers>
    <vers num="3"> g Et duas sortes esse præcepit, unam
populi Dei et alteram cunctarum gentium.
</vers>
    <vers num="3"> h Venitque utraque sors in statutum
tempus et in diem iudicii coram Deo universis gentibus.
</vers>
    <vers num="3"> i Et recordatus est Deus populi sui
ac iustificavit hereditatem suam.
</vers>
    <vers num="3"> k Et observabuntur dies isti in mense
Adar, quarta decima et quinta decima die eiusdem mensis, dies
congregationis et hilaritatis et gaudii coram Deo per vestras
deinceps generationes in populo Israel ».</vers>
  </cap>
</romanliturgy>
