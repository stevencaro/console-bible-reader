<?xml version="1.0" encoding="utf-8"?>
<romanliturgy lingua="la" elibro="1petr">
  <titulum>Epistula I Petri</titulum>
  <subtitulum>Capitulum 1</subtitulum>
  <cap num="1">
    <vers num="1"> Petrus apostolus Iesu Christi
electis advenis dispersionis Ponti, Galatiæ, Cappadociæ, Asiæ et
Bithyniæ,
</vers>
    <vers num="2"> secundum præscientiam Dei Patris, in
sanctificatione Spiritus, in obœdientiam et aspersionem sanguinis
Iesu Christi: gratia vobis et pax multiplicetur.
</vers>
    <vers num="3"> Benedictus Deus et Pater Domini
nostri Iesu Christi, qui secundum magnam misericordiam suam
regeneravit nos in spem vivam per resurrectionem Iesu Christi ex
mortuis,
</vers>
    <vers num="4"> in hereditatem incorruptibilem et
incontaminatam et immarcescibilem, conservatam in cælis propter
vos,
</vers>
    <vers num="5"> qui in virtute Dei custodimini per
fidem in salutem, paratam revelari in tempore novissimo.
</vers>
    <vers num="6"> In quo exsultatis, modicum nunc si
oportet contristati in variis tentationibus,
</vers>
    <vers num="7"> ut probatio vestræ fidei multo
pretiosior auro, quod perit, per ignem quidem probato, inveniatur
in laudem et gloriam et honorem in revelatione Iesu Christi.
</vers>
    <vers num="8"> Quem cum non videritis, diligitis; in
quem nunc non videntes, credentes autem, exsultatis lætitia
inenarrabili et glorificata,
</vers>
    <vers num="9"> reportantes finem fidei vestræ
salutem animarum.
</vers>
    <vers num="10"> De qua salute exquisierunt atque
scrutati sunt prophetæ, qui de futura in vos gratia
prophetaverunt,
</vers>
    <vers num="11"> scrutantes in quod vel quale tempus
significaret, qui erat in eis Spiritus Christi, prænuntians eas,
quæ in Christo sunt, passiones et posteriores glorias;
</vers>
    <vers num="12"> quibus revelatum est quia non sibi
ipsis, vobis autem ministrabant ea, quæ nunc nuntiata sunt vobis
per eos, qui evangelizaverunt vos, Spiritu Sancto misso de cælo,
in quæ desiderant angeli prospicere.
</vers>
    <vers num="13"> Propter quod succincti lumbos mentis
vestræ, sobrii, perfecte sperate in eam, quæ offertur vobis,
gratiam in revelatione Iesu Christi.
</vers>
    <vers num="14"> Quasi filii obœdientiæ, non
configurati prioribus in ignorantia vestra desideriis,
</vers>
    <vers num="15"> sed secundum eum, qui vocavit vos,
sanctum, et ipsi sancti in omni conversatione sitis,
</vers>
    <vers num="16"> quoniam scriptum est:
« Sancti eritis, quia ego sanctus sum ».
</vers>
    <vers num="17"> Et si Patrem invocatis eum, qui sine
acceptione personarum iudicat secundum uniuscuiusque opus, in
timore incolatus vestri tempore conversamini,
</vers>
    <vers num="18"> scientes quod non corruptibilibus
argento vel auro redempti estis de vana vestra conversatione a
patribus tradita,
</vers>
    <vers num="19"> sed pretioso sanguine quasi Agni
incontaminati et immaculati Christi,
</vers>
    <vers num="20"> præcogniti quidem ante
constitutionem mundi, manifestati autem novissimis temporibus
propter vos,
</vers>
    <vers num="21"> qui per ipsum fideles estis in Deum,
qui suscitavit eum a mortuis et dedit ei gloriam, ut fides vestra
et spes esset in Deum.
</vers>
    <vers num="22"> Animas vestras castificantes in
obœdientia veritatis ad fraternitatis amorem non fictum, ex corde
invicem diligite attentius,
</vers>
    <vers num="23"> renati non ex semine corruptibili
sed incorruptibili per verbum Dei vivum et permanens:
</vers>
    <vers num="24"> quia
omnis caro ut fenum,
et omnis gloria eius tamquam flos feni.
Exaruit fenum, et flos decidit;
</vers>
    <vers num="25"> verbum autem Domini manet in
æternum.
Hoc est autem verbum, quod evangelizatum est in vos.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Deponentes igitur omnem malitiam
et omnem dolum et simulationes et invidias et omnes
detractiones,
</vers>
    <vers num="2"> sicut modo geniti infantes, rationale
sine dolo lac concupiscite, ut in eo crescatis in salutem,
</vers>
    <vers num="3"> si gustastis quoniam dulcis
Dominus.
</vers>
    <vers num="4"> Ad quem accedentes, lapidem vivum, ab
hominibus quidem reprobatum, coram Deo autem electum,
pretiosum,
</vers>
    <vers num="5"> et ipsi tamquam lapides vivi
ædificamini domus spiritalis in sacerdotium sanctum offerre
spiritales hostias acceptabiles Deo per Iesum Christum.
</vers>
    <vers num="6"> Propter quod continet Scriptura:
« Ecce pono in Sion lapidem angularem, electum,
pretiosum;
et, qui credit in eo, non confundetur ».
</vers>
    <vers num="7"> Vobis igitur honor credentibus; non
credentibus autem
« Lapis, quem reprobaverunt ædificantes, hic factus est
in caput anguli »
</vers>
    <vers num="8"> et « lapis offensionis et
petra scandali »; qui offendunt verbo non credentes, in
quod et positi sunt.
</vers>
    <vers num="9"> Vos autem genus electum, regale
sacerdotium, gens sancta, populus in acquisitionem, ut virtutes
annuntietis eius, qui de tenebris vos vocavit in admirabile lumen
suum:
</vers>
    <vers num="10"> qui aliquando non populus, nunc
autem populus Dei; qui non consecuti misericordiam, nunc autem
misericordiam consecuti.
</vers>
    <vers num="11"> Carissimi, obsecro tamquam advenas
et peregrinos abstinere vos a carnalibus desideriis, quæ militant
adversus animam;
</vers>
    <vers num="12"> conversationem vestram inter gentes
habentes bonam, ut in eo, quod detrectant de vobis tamquam de
malefactoribus, ex bonis operibus considerantes glorificent Deum in
die visitationis.
</vers>
    <vers num="13"> Subiecti estote omni humanæ
creaturæ propter Dominum: sive regi quasi præcellenti
</vers>
    <vers num="14"> sive ducibus tamquam ab eo missis ad
vindictam malefactorum, laudem vero bonorum;
</vers>
    <vers num="15"> quia sic est voluntas Dei, ut
benefacientes obmutescere faciatis imprudentium hominum
ignorantiam,
</vers>
    <vers num="16"> quasi liberi, et non quasi velamen
habentes malitiæ libertatem, sed sicut servi Dei.
</vers>
    <vers num="17"> Omnes honorate, fraternitatem
diligite, Deum timete, regem honorificate.
</vers>
    <vers num="18"> Servi, subditi estote in omni timore
dominis, non tantum bonis et modestis sed etiam pravis.
</vers>
    <vers num="19"> Hæc est enim gratia, si propter
conscientiam Dei sustinet quis tristitias, patiens iniuste.
</vers>
    <vers num="20"> Quæ enim gloria est, si peccantes
et colaphizati sustinetis? Sed si benefacientes et patientes
sustinetis, hæc est gratia apud Deum.
</vers>
    <vers num="21"> In hoc enim vocati estis, quia
et Christus passus est pro vobis,
vobis relinquens exemplum,
ut sequamini vestigia eius:
</vers>
    <vers num="22"> qui peccatum non fecit,
nec inventus est dolus in ore ipsius;
</vers>
    <vers num="23"> qui cum malediceretur, non
remaledicebat;
cum pateretur, non comminabatur, commendabat autem iuste
iudicanti;
</vers>
    <vers num="24"> qui peccata nostra ipse pertulit
in corpore suo super lignum,
ut peccatis mortui iustitiæ viveremus;
cuius livore sanati estis.
</vers>
    <vers num="25"> Eratis enim sicut oves errantes,
sed conversi estis nunc ad pastorem et episcopum animarum
vestrarum.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Similiter mulieres subditæ sint
suis viris, ut et si qui non credunt verbo, per mulierum
conversationem sine verbo lucrifiant,
</vers>
    <vers num="2"> considerantes castam in timore
conversationem vestram;
</vers>
    <vers num="3"> quarum sit non extrinsecus
capillaturæ aut circumdationis auri aut indumenti vestimentorum
cultus,
</vers>
    <vers num="4"> sed qui absconditus cordis est homo,
in incorruptibilitate mitis et quieti spiritus, qui est in
conspectu Dei locuples.
</vers>
    <vers num="5"> Sic enim aliquando et sanctæ
mulieres sperantes in Deo ornabant se subiectæ propriis viris,
</vers>
    <vers num="6"> sicut Sara obœdiebat Abrahæ dominum
eum vocans: cuius estis filiæ benefacientes et non timentes ullam
perturbationem.
</vers>
    <vers num="7"> Viri similiter cohabitantes secundum
scientiam quasi infirmiori vaso muliebri impertientes honorem,
tamquam et coheredibus gratiæ vitæ, uti ne impediantur orationes
vestræ.
</vers>
    <vers num="8"> In fine autem omnes unanimes,
compatientes, fraternitatis amatores, misericordes, humiles,
</vers>
    <vers num="9"> non reddentes malum pro malo vel
maledictum pro maledicto, sed e contrario benedicentes, quia in hoc
vocati estis, ut benedictionem hereditate accipiatis.
</vers>
    <vers num="10"> « Qui enim vult vitam
diligere
et videre dies bonos,
coerceat linguam suam a malo,
</vers>
    <vers num="11"> et labia eius ne loquantur
dolum;
declinet autem a malo et faciat bonum,
inquirat pacem et persequatur eam.
</vers>
    <vers num="12"> Quia oculi Domini super iustos,
et aures eius in preces eorum;
vultus autem Domini super facientes mala ».
</vers>
    <vers num="13"> Et quis est qui vobis noceat, si
boni æmulatores fueritis?
</vers>
    <vers num="14"> Sed et si patimini propter
iustitiam, beati! Timorem autem eorum ne timueritis et non
conturbemini,
</vers>
    <vers num="15"> Dominum autem Christum sanctificate
in cordibus vestris, parati semper ad defensionem omni poscenti vos
rationem de ea, quæ in vobis est spe;
</vers>
    <vers num="16"> sed cum mansuetudine et timore,
conscientiam habentes bonam, ut in quo de vobis detrectatur,
confundantur, qui calumniantur vestram bonam in Christo
conversationem.
</vers>
    <vers num="17"> Melius est enim benefacientes, si
velit voluntas Dei, pati quam malefacientes.
</vers>
    <vers num="18"> Quia et Christus semel pro peccatis
passus est, iustus pro iniustis, ut vos adduceret ad Deum,
mortificatus quidem carne, vivificatus autem Spiritu:
</vers>
    <vers num="19"> in quo et his, qui in carcere erant,
spiritibus adveniens prædicavit,
</vers>
    <vers num="20"> qui increduli fuerant aliquando,
quando exspectabat Dei patientia in diebus Noe, cum fabricaretur
arca, in qua pauci, id est octo animæ, salvæ factæ sunt per
aquam.
</vers>
    <vers num="21"> Cuius antitypum, baptisma, et vos
nunc salvos facit, non carnis depositio sordium sed conscientiæ
bonæ rogatio in Deum, per resurrectionem Iesu Christi,
</vers>
    <vers num="22"> qui est in dextera Dei, profectus in
cælum, subiectis sibi angelis et potestatibus et virtutibus.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Christo igitur passo in carne, et
vos eadem cogitatione armamini, quia, qui passus est carne, desiit
a peccato;
</vers>
    <vers num="2"> ut iam non hominum concupiscentiis
sed voluntate Dei, quod reliquum est in carne vivat temporis.
</vers>
    <vers num="3"> Sufficit enim præteritum tempus ad
voluntatem gentium consummandam, vobis, qui ambulastis in luxuriis,
concupiscentiis, vinolentiis, comissationibus, potationibus et
illicitis idolorum cultibus.
</vers>
    <vers num="4"> In quo mirantur non concurrentibus
vobis in eandem luxuriæ effusionem, blasphemantes;
</vers>
    <vers num="5"> qui reddent rationem ei, qui paratus
est iudicare vivos et mortuos.
</vers>
    <vers num="6"> Propter hoc enim et mortuis
evangelizatum est, ut iudicentur quidem secundum homines carne,
vivant autem secundum Deum Spiritu.
</vers>
    <vers num="7"> Omnium autem finis appropinquavit.
Estote itaque prudentes et vigilate in orationibus.
</vers>
    <vers num="8"> Ante omnia mutuam in vosmetipsos
caritatem continuam habentes, quia caritas operit multitudinem
peccatorum;
</vers>
    <vers num="9"> hospitales invicem sine
murmuratione;
</vers>
    <vers num="10"> unusquisque, sicut accepit
donationem, in alterutrum illam administrantes, sicut boni
dispensatores multiformis gratiæ Dei.
</vers>
    <vers num="11"> Si quis loquitur, quasi sermones
Dei; si quis ministrat, tamquam ex virtute, quam largitur Deus, ut
in omnibus glorificetur Deus per Iesum Christum: cui est gloria et
imperium in sæcula sæculorum. Amen.
</vers>
    <vers num="12"> Carissimi, nolite mirari in fervore,
qui ad tentationem vobis fit, quasi novi aliquid vobis
contingat,
</vers>
    <vers num="13"> sed, quemadmodum communicatis
Christi passionibus, gaudete, ut et in revelatione gloriæ eius
gaudeatis exsultantes.
</vers>
    <vers num="14"> Si exprobramini in nomine Christi,
beati, quoniam Spiritus gloriæ et Dei super vos requiescit.
</vers>
    <vers num="15"> Nemo enim vestrum patiatur quasi
homicida aut fur aut maleficus aut alienorum speculator;
</vers>
    <vers num="16"> si autem ut christianus, non
erubescat, glorificet autem Deum in isto nomine.
</vers>
    <vers num="17"> Quoniam tempus est, ut incipiat
iudicium a domo Dei; si autem primum a nobis, qui finis eorum, qui
non credunt Dei evangelio?
</vers>
    <vers num="18"> « Et si iustus vix
salvatur,
impius et peccator ubi parebit? ».
</vers>
    <vers num="19"> Itaque et hi, qui patiuntur secundum
voluntatem Dei, fideli Creatori commendent animas suas in
benefacto.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Seniores ergo, qui in vobis sunt,
obsecro, consenior et testis Christi passionum, qui et eius, quæ
in futuro revelanda est, gloriæ communicator:
</vers>
    <vers num="2"> Pascite, qui est in vobis, gregem
Dei, providentes non coacto sed spontanee secundum Deum, neque
turpis lucri gratia sed voluntarie,
</vers>
    <vers num="3"> neque ut dominantes in cleris sed
formæ facti gregis.
</vers>
    <vers num="4"> Et cum apparuerit Princeps pastorum,
percipietis immarcescibilem gloriæ coronam.
</vers>
    <vers num="5"> Similiter, adulescentes, subditi
estote senioribus. Omnes autem invicem humilitatem induite,
quia
Deus superbis resistit,
humilibus autem dat gratiam.
</vers>
    <vers num="6"> Humiliamini igitur sub potenti manu
Dei, ut vos exaltet in tempore,
</vers>
    <vers num="7"> omnem sollicitudinem vestram
proicientes in eum, quoniam ipsi cura est de vobis.
</vers>
    <vers num="8"> Sobrii estote, vigilate. Adversarius
vester Diabolus tamquam leo rugiens circuit quærens quem
devoret.
</vers>
    <vers num="9"> Cui resistite fortes fide, scientes
eadem passionum ei, quæ in mundo est, vestræ fraternitati
fieri.
</vers>
    <vers num="10"> Deus autem omnis gratiæ, qui
vocavit vos in æternam suam gloriam in Christo Iesu, modicum
passos ipse perficiet, confirmabit, solidabit, fundabit.
</vers>
    <vers num="11"> Ipsi imperium in sæcula sæculorum.
Amen.
</vers>
    <vers num="12"> Per Silvanum vobis fidelem fratrem,
ut arbitror, breviter scripsi, obsecrans et contestans hanc esse
veram gratiam Dei; in qua state.
</vers>
    <vers num="13"> Salutat vos, quæ est in Babylone,
coelecta et Marcus filius meus.
</vers>
    <vers num="14"> Salutate invicem in osculo
caritatis.
Pax vobis omnibus, qui estis in Christo.</vers>
  </cap>
</romanliturgy>
