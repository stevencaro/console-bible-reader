<?xml version="1.0" encoding="utf-8"?>
<romanliturgy lingua="la" elibro="iudt">
  <titulum>Liber Iudith</titulum>
  <subtitulum>Capitulum 1</subtitulum>
  <cap num="1">
    <vers num="1"> Anno duodecimo regni
Nabuchodonosor, qui regnavit in Assyriis in Nineve civitate magna,
in diebus Arphaxad, qui regnavit in Medis in Ecbatanis
</vers>
    <vers num="2"> et ædificavit in Ecbatanis et in
circuitu muros ex lapidibus excisis in latitudinem cubitorum trium
et in longitudinem cubitorum sex et fecit altitudinem muri
cubitorum septuaginta et latitudinem eius cubitorum
quinquaginta
</vers>
    <vers num="3"> et turres eius constituit super
portas eius cubitorum centum et latitudinem earum fundavit in
cubitos sexaginta.
</vers>
    <vers num="4"> Et fecit portas eius portas
exsurgentes in altitudinem cubitorum septuaginta et in latitudinem
earum cubitis quadraginta in exitum virtutis potentium eius et in
dispositiones peditum eius.
</vers>
    <vers num="5"> Et fecit bellum in diebus illis rex
Nabuchodonosor ad Arphaxad regem in campo magno, hic est campus in
finibus Ragau.
</vers>
    <vers num="6"> Et convenerunt in pugnam omnes
inhabitantes montanam et omnes inhabitantes Euphraten et Tigrin et
Hidaspen et campos Arioch regis Elymæorum. Et convenerunt gentes
multæ valde ad bellum filiorum Chaldæorum.
</vers>
    <vers num="7"> Et misit Nabuchodonosor rex
Assyriorum ad omnes inhabitantes Persidem et ad omnes inhabitantes
ad occasum: inhabitantes Ciliciam et Damascum et Libanum et
Antilibanum et ad omnes inhabitantes circa faciem maritimæ;
</vers>
    <vers num="8"> et ad eos, qui sunt in nationibus
Carmeli et Galaad, et ad superiorem Galilæam et ad campum magnum
Esdrelon;
</vers>
    <vers num="9"> et ad omnes, qui in Samaria et
civitatibus eius et trans Iordanen usque in Ierusalem et Bathanam
et Chelus et Cades et flumen Ægypti et Taphnas et Ramesses et
omnem terram Gessen,
</vers>
    <vers num="10"> usquedum veniatur supra Tanim et
Memphin, et ad omnes inhabitantes Ægyptum, usquedum veniatur ad
fines Æthiopiæ.
</vers>
    <vers num="11"> Et contempserunt omnes inhabitantes
universam terram verbum Nabuchodonosor regis Assyriorum et non
convenerunt cum eo in pugnam, quoniam non timuerunt eum, sed erat
adversus eos quasi vir unus. Et remiserunt legatos eius vacuos in
despectu faciei eorum.
</vers>
    <vers num="12"> Et indignatus est rex Nabuchodonosor
ad omnem terram istam vehementer. Et iuravit per thronum et regnum
suum se vindicaturum esse omnes fines Ciliciæ et Damascenæ et
Syriæ, sublaturum se gladio suo et omnes inhabitantes Moab et
filios Ammon et omnem Iudæam et omnes, qui in Ægypto, usquedum
veniatur ad fines duorum marium.
</vers>
    <vers num="13"> Et præparavit se in virtute sua
adversus regem Arphaxad in anno septimo decimo et invaluit in pugna
sua et evertit omnem virtutem Arphaxad et omnem equitatum eius et
omnes currus ipsius
</vers>
    <vers num="14"> et dominatus est civitatibus eius.
Et abiit usque ad Ecbatana et obtinuit turres et prædavit plateas
eius et ornatum eius posuit in improperium illius.
</vers>
    <vers num="15"> Et cepit Arphaxad in montibus Ragau
et iaculatus est eum iaculis suis et disperdidit eum usque in illum
diem.
</vers>
    <vers num="16"> Et reversus est postea in Nineven
ipse et commixtura eius, multitudo hominum pugnatorum multa valde.
Et erat ibi requiescens et epulans ipse et virtus eius per dies
centum viginti.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et in anno octavo decimo, secundo
et vicesimo die mensis primi factum est verbum Nabuchodonosor regis
Assyriorum, ut vindicaret omnem terram, sicut locutus est.
</vers>
    <vers num="2"> Et convocavit omnes famulos suos et
omnes magnates suos et posuit cum eis secretum consilii sui et
consummavit omne malum terræ ex ore suo;
</vers>
    <vers num="3"> et ipsi iudicaverunt exterminare
omnem carnem eorum, qui non sunt obsecuti verbo oris eius.
</vers>
    <vers num="4"> Et factum est, cum consummasset
consilium suum, vocavit Nabuchodonosor rex Assyriorum Holofernen
principem militiæ virtutis suæ, qui erat secundus post se,
</vers>
    <vers num="5"> et dixit ad eum: « Hæc
dicit rex magnus, universæ terræ dominus. Ecce tu exies a facie
mea et accipies tecum viros fidentes in virtute sua: in centum
viginti milia peditum et multitudinem equorum cum ascensoribus
duodecim milia;
</vers>
    <vers num="6"> et exies in obviam universæ terræ
ad occasum, quia non crediderunt verbo oris mei.
</vers>
    <vers num="7"> Et denuntiabis eis, ut præparent
mihi terram et aquam, quoniam ego exeam in ira mea ad eos et
cooperiam omnem faciem terræ in pedibus virtutis meæ et dabo eos
in rapinam,
</vers>
    <vers num="8"> et vulnerati illorum replebunt valles
eorum, et omnis torrens et flumen inundans mortuis eorum
replebuntur.
</vers>
    <vers num="9"> Et adducam captivitatem eorum ad
extrema universæ terræ.
</vers>
    <vers num="10"> Tu autem exiens præoccupabis mihi
omnem finem eorum, et tradent se tibi, et reservabis mihi in diem
redargutionis eorum.
</vers>
    <vers num="11"> Super eos autem, qui non obœdiunt,
non parcet oculus tuus, ut des eos in occisionem et rapinam in tota
terra tua,
</vers>
    <vers num="12"> quoniam vivo ego et potestas regni
mei; locutus sum et faciam omnia hæc in manu mea.
</vers>
    <vers num="13"> Et tu non præteries unum verbum
domini tui, sed consummans consummabis, sicut præcepi tibi, et non
prolongabis, ut facias ea ».
</vers>
    <vers num="14"> Et exiit Holofernes a facie domini
sui et vocavit omnes præfectos et duces et magistratus virtutis
Assyriæ
</vers>
    <vers num="15"> et numeravit electos viros in
expeditionem, quemadmodum præceperat ei dominus suus, in centum
viginti milia et equitum sagittariorum duodecim milia.
</vers>
    <vers num="16"> Et disposuit eos, quemadmodum belli
multitudo constituitur.
</vers>
    <vers num="17"> Et accepit camelos et asinos et
mulos ad utensilia eorum, multitudinem magnam valde, et oves et
boves et capras in præparationem eorum, quorum non erat
numerus,
</vers>
    <vers num="18"> et epimenia omni viro in
multitudinem; et aurum et argentum de domo regis multum valde.
</vers>
    <vers num="19"> Et exiit a Nineve ipse et omnis
virtus eius in profectionem, ut præcederet regem Nabuchodonosor et
cooperiret omnem faciem terræ, quæ est ad occasum, in quadrigis
et equitibus et peditibus electis suis.
</vers>
    <vers num="20"> Et multa mixtura sicut locusta
convenerunt cum eis et sicut arena terræ; non enim erat numerus
præ multitudine eorum.
</vers>
    <vers num="21"> Et exierunt ex Nineve viam dierum
trium super faciem campi Bectileth et posuerunt tabernacula sua a
Bectileth iuxta montem, qui est in sinistra superioris
Ciliciæ.
</vers>
    <vers num="22"> Et accepit omnem virtutem suam,
pedites et equites et quadrigas suas et abiit inde in montanam
</vers>
    <vers num="23"> et concidit Phut et Lud et
prædaverunt omnes filios Rassis et filios Ismael, qui erant contra
faciem deserti ad austrum Chelæorum.
</vers>
    <vers num="24"> Et transgressus est Euphraten et
transiit Mesopotamiam et diruit omnes civitates excelsas, quæ
erant ad torrentem Abronam, usquequo veniatur ad mare.
</vers>
    <vers num="25"> Et occupavit terminos Ciliciæ et
concidit omnes adversantes sibi et venit usque ad terminos Iapheth,
qui sunt ad austrum contra faciem Arabiæ.
</vers>
    <vers num="26"> Et circuivit omnes filios Madian et
succendit tabernacula eorum et prædavit stabula eorum.
</vers>
    <vers num="27"> Et descendit in campum Damasci in
diebus messis frumenti et succendit omnes agros eorum; greges et
armenta dedit in exterminium et civitates eorum spoliavit et campos
eorum ventilavit et percussit omnes iuvenes eorum in ore
gladii.
</vers>
    <vers num="28"> Et incidit timor et tremor eius
super inhabitantes maritimam, qui erant in Sidone et Tyro, et
inhabitantes Sur et Ochina et omnes, qui incolebant Iamniam; et
habitantes in Azoto et Ascalone et Gaza timuerunt eum valde.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et miserunt ad eum legatos verbis
pacificis dicentes:
</vers>
    <vers num="2"> « Ecce nos pueri
Nabuchodonosor regis magni adstamus coram te; utere nobis,
quemadmodum placet faciei tuæ.
</vers>
    <vers num="3"> Ecce villæ nostræ et omnis locus
noster et omnis campus frumenti et greges et armenta et omnia
stabula iumentorum nostrorum adstant ante faciem tuam; utere,
quemadmodum placet tibi.
</vers>
    <vers num="4"> Ecce et civitates nostræ et, qui
inhabitant in eis, servi tui sunt; veniens occurre eis, sicut est
bonum in oculis tuis ».
</vers>
    <vers num="5"> Et venerunt viri ad Holofernen et
nuntiaverunt ei secundum verba hæc.
</vers>
    <vers num="6"> Et descendit ad maritimam ipse et
virtus eius et custodivit civitates excelsas et accepit ex eis in
auxilium viros electos.
</vers>
    <vers num="7"> Et exceperunt eum ipsi et omnis
circumregio eorum cum coronis et choris et tympanis.
</vers>
    <vers num="8"> Et destruxit omnes fines eorum et
lucos eorum excidit, et datum ei erat omnes deos terræ
exterminare, ut ipsi soli Nabuchodonosor servirent omnes gentes, et
omnes linguæ et omnes tribus eorum invocarent eum deum.
</vers>
    <vers num="9"> Et venit contra faciem Esdrelon prope
Dothain, quæ est contra descensum magnum Iudææ,
</vers>
    <vers num="10"> et castra posuerunt inter Gabaa et
Scytharum civitatem. Et erat ibi mensem dierum, ut colligeret omnia
utensilia virtutis suæ.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et audierunt filii Israel, qui
habitabant in Iudæa, omnia, quæcumque fecerat gentibus Holofernes
princeps militiæ Nabuchodonosor regis Assyriorum, et quemadmodum
spoliaverat omnia sancta eorum et dederat ea in exterminium.
</vers>
    <vers num="2"> Et timuerunt multum valde a facie
eius et pro Ierusalem et pro templo Domini Dei sui turbati
sunt,
</vers>
    <vers num="3"> quoniam nuper ascenderant de
captivitate, et nuper omnis populus Iudææ collectus erat, et vasa
et altare et domus ex commaculatione sanctificata erant.
</vers>
    <vers num="4"> Et miserunt in omnem finem Samariæ
et in vicos et Bethoron et Abelmain et Iericho et Choba et Aisora
et convallem Salem.
</vers>
    <vers num="5"> Et præoccupaverunt omnes vertices
montium excelsorum et muris circumdederunt vicos, qui in eis sunt,
et reposuerunt epimenia in præparationem pugnæ, quoniam nuper
erant campi eorum demessi.
</vers>
    <vers num="6"> Et scripsit Ioachim sacerdos magnus,
qui erat in diebus illis in Ierusalem, inhabitantibus Betuliam et
Betomesthaim, quæ est supra descensum contra Esdrelon, contra
faciem campi prope Dothain,
</vers>
    <vers num="7"> dicens ut obtinerent ascensus
montanæ, quoniam per eos erat introitus in Iudæam et erat facile
prohibere ascendentes, eo quod angustus esset accessus viris plus
quam duobus.
</vers>
    <vers num="8"> Et fecerunt filii Israel, sicut
constituerat illis Ioachim sacerdos magnus et seniores totius
plebis Israel, qui sedebant in Ierusalem.
</vers>
    <vers num="9"> Et exclamavit omnis vir Israel ad
Deum in instantia magna, et humiliaverunt animas suas in ieiunio
magno;
</vers>
    <vers num="10"> ipsi et mulieres eorum et infantes
eorum et iumenta eorum et omnis advena et mercennarius et argento
emptus eorum posuerunt cilicia super lumbos suos.
</vers>
    <vers num="11"> Et omnis vir Israel et mulier et
pueri, qui habitabant in Ierusalem, prociderunt ante faciem templi
et cineraverunt capita sua et extenderunt cilicia sua contra faciem
templi Domini.
</vers>
    <vers num="12"> Et altare cilicio cooperuerunt et
clamaverunt ad Deum Israel unanimes instanter, ut non daret in
rapinam infantes eorum et mulieres in prædam et civitates
hereditatis eorum in exterminium et sancta in maculationem et in
improperium, gaudium gentibus.
</vers>
    <vers num="13"> Et audivit Dominus vocem eorum et
vidit angustiam eorum; et erat populus ieiunans dies plures in tota
Iudæa et Ierusalem, et prociderunt contra faciem sanctorum Domini
omnipotentis.
</vers>
    <vers num="14"> Et Ioachim sacerdos magnus et omnes
adstantes ante conspectum Domini sacerdotes et deservientes Domino
præcincti ciliciis lumbos suos offerebant holocaustum instantiæ
et vota et voluntaria munera populi.
</vers>
    <vers num="15"> Et erat cinis super cidares eorum,
et clamabant ad Dominum ex omni virtute, ut in bonum visitaret
omnem domum Israel.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Et renuntiatum est Holoferni
principi militiæ virtutis Assyriæ quoniam filii Israel
præparaverant se ad pugnam et transitus montanæ concluserant et
muris cinxerant omnem verticem montis excelsi et posuerant in
campis offendicula.
</vers>
    <vers num="2"> Et iratus est iracundia valde et
convocavit omnes principes Moab et duces Ammon et omnes magistratus
maritimæ
</vers>
    <vers num="3"> et dixit eis: « Renuntiate
mihi, filii Chanaan: Quis est iste populus, qui sedet in montanis?
Quæ sunt autem, quas inhabitant, civitates, et quæ est multitudo
virtutis eorum? Et in quo est potestas et fortitudo eorum, et quis
præest super eos rex, dux militiæ eorum?
</vers>
    <vers num="4"> Et quare terga verterunt, ne venirent
in obviam mihi præ omnibus, qui inhabitant ad
occasum? ».
</vers>
    <vers num="5"> Et dixit ad eum Achior dux filiorum
Ammon: « Audiat dominus meus verbum ex ore servi tui, et
referam tibi veritatem de populo isto, qui inhabitat montana ista
iuxta te, et non exibit mendacium ex ore servi tui.
</vers>
    <vers num="6"> Populus hic est ex progenie
Chaldæorum
</vers>
    <vers num="7"> et inhabitaverunt primum in
Mesopotamia, quoniam noluerunt sequi deos patrum suorum, qui
fuerunt in terra Chaldæorum præclari.
</vers>
    <vers num="8"> Et declinaverunt de via parentum
suorum et adoraverunt Deum cæli, Deum, quem cognoverunt; et
eiecerunt eos a facie deorum suorum, et fugerunt in Mesopotamiam et
inhabitaverunt ibi dies multos.
</vers>
    <vers num="9"> Et dixit Deus eorum, ut exirent de
peregrinatione ipsorum et irent in terram Chanaan. Et
inhabitaverunt ibi et repleti sunt auro et argento et pecoribus
multis valde.
</vers>
    <vers num="10"> Et descenderunt in Ægyptum —
cooperuerat enim fames faciem terræ Chanaan — et commorati
sunt ibi, usquedum enutriti sunt et facti sunt ibi in multitudinem
magnam, nec erat numerus generis eorum.
</vers>
    <vers num="11"> Et insurrexerunt super eos Ægyptii
et circumvenerunt eos in luto et latere, humiliaverunt eos et
posuerunt eos in servos.
</vers>
    <vers num="12"> Et clamaverunt ad Deum suum, et
percussit totam terram Ægypti plagis, in quibus non erat medicina,
et eiecerunt eos Ægyptii a facie sua.
</vers>
    <vers num="13"> Et exsiccavit Deus Rubrum mare ante
eos
</vers>
    <vers num="14"> et eduxit eos in viam Sinai et
Cadesbarne. Et eiecerunt omnes inhabitantes in eremo
</vers>
    <vers num="15"> et habitaverunt in terra Amorræorum
et omnes Hesebonitas exstirpaverunt in virtute sua. Et transeuntes
Iordanem possederunt totam montanam
</vers>
    <vers num="16"> et eiecerunt a facie sua Chananæum
et Pherezæum et Iebusæum et Sichem et omnes Gergesæos et
habitaverunt in ea diebus multis.
</vers>
    <vers num="17"> Et, usquedum non peccarent in
conspectu Dei sui, erant cum ipsis bona, quia Deus odiens
iniquitatem cum ipsis est.
</vers>
    <vers num="18"> Sed, cum recesserunt a via, quam
disposuerat illis, exterminati sunt in bellis multis multum valde
et captivi ducti sunt in terram non suam, et templum Dei eorum
devenit ad solum, et civitates eorum comprehensæ sunt ab
adversariis.
</vers>
    <vers num="19"> Et nunc revertentes ad Deum suum
ascenderunt a dispersione, qua dispersi fuerant, et possederunt
Ierusalem, ubi sanctuarium eorum est, et inhabitaverunt in montana,
quia erat deserta.
</vers>
    <vers num="20"> Et nunc, dominator domine, siquidem
est ignorantia in populo isto, et peccant in Deum suum, inspiciemus
quoniam est in illis offendiculum hoc et ascendemus et expugnabimus
eos;
</vers>
    <vers num="21"> si autem non est iniquitas in ipsa
gente, transeat dominus meus, ne forte protegat eos Dominus eorum
et Deus eorum, et erimus in improperium coram omni
terra ».
</vers>
    <vers num="22"> Et factum est, ut desiit loqui
Achior verba hæc, murmuravit omnis populus, qui erat in circuitu
tabernaculi. Et dixerunt magnates Holoferni et omnes, qui
habitabant maritimam et Moab, ut configerent eum:
</vers>
    <vers num="23"> « Non enim timebimus a
filiis Israel; ecce enim populus, in quo non est virtus neque
potestas in pugnam validam.
</vers>
    <vers num="24"> Propter hoc ascendemus, et erunt in
escam militiæ tuæ, dominator Holofernes ».</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Et, cum cessasset tumultus virorum, 
      qui erant in circuitu concilii, dixit Holofernes princeps
      militiæ virtutis Assyriæ ad Achior coram omni populo
      alienigenarum et ad omnes filios Moab:
    </vers>
    <vers num="2"> « Et quis es tu, Achior,
et mercennarii Ephraim, quoniam prophetasti nobis sicut hodie et
dixisti quoniam genus filiorum Israel non expugnatur, quoniam Deus
eorum proteget eos? Et quis est Deus, nisi Nabuchodonosor rex omnis
terræ? Hic mittet potestatem suam et disperdet eos a facie terræ,
et non liberabit eos Deus eorum.
</vers>
    <vers num="3"> Sed nos servi illius percutiemus eos
sicut hominem unum, nec sustinebunt vim equorum nostrorum.
</vers>
    <vers num="4"> Inundabimus enim eos in ipsis, et
montes eorum inebriabuntur sanguine eorum, et campi eorum
replebuntur mortuis eorum, et non resistet vestigium pedum eorum
contra faciem nostram, sed perditione perient. Dicit rex
Nabuchodonosor, dominus universæ terræ; dixit enim, et non
frustrabuntur verba oris eius.
</vers>
    <vers num="5"> Tu autem, Achior, mercennari Ammon,
qui locutus es verba hæc in die iniquitatis tuæ, non videbis
faciem meam iam ex hac die, quoadusque ulciscar in genus illorum,
qui ascenderunt ex Ægypto.
</vers>
    <vers num="6"> Et tunc pertransiet ferrum militiæ
meæ et populus famulorum meorum latera tua, et cades cum
vulneratis eorum, cum venero.
</vers>
    <vers num="7"> Et deducent te servi mei in montanam
et ponent te in una civitatum ascensuum
</vers>
    <vers num="8"> et non peries, donec extermineris cum
eis.
</vers>
    <vers num="9"> Et, si speras corde tuo quoniam non
capientur, non concidat facies tua. Locutus sum, et nihil decidet
verborum meorum ».
</vers>
    <vers num="10"> Et præcepit Holofernes servis suis,
qui erant adstantes in tabernaculo eius, ut comprehenderent Achior
et ducerent eum in Betuliam et traderent in manus filiorum
Israel.
</vers>
    <vers num="11"> Et comprehenderunt eum servi eius et
duxerunt illum extra castra in campum et promoverunt ex medio campo
in montanam et advenerunt ad fontes, qui erant sub Betulia.
</vers>
    <vers num="12"> Et, ut viderunt eos viri civitatis
super verticem montis, acceperunt arma sua et exierunt extra
civitatem supra cacumen montis, et omnis vir fundibalarius
occupavit ascensus eorum et mittebat lapides super eos.
</vers>
    <vers num="13"> Et accedentes sub monte alligaverunt
Achior et reliquerunt proiectum sub radice montis et reversi sunt
ad dominum suum.
</vers>
    <vers num="14"> Descendentes autem filii Israel de
civitate sua adstiterunt ei et solventes eum perduxerunt in
Betuliam et adduxerunt eum ad principes civitatis suæ,
</vers>
    <vers num="15"> qui erant in diebus illis Ozias
filius Michæ de tribu Simeon et Chabris filius Gothoniel et
Charmis filius Melchiel.
</vers>
    <vers num="16"> Et convocaverunt omnes seniores
civitatis, et concurrerunt omnes iuvenes eorum et mulieres et pueri
eorum in ecclesiam; et statuerunt Achior in medio omnis populi
ipsorum, et interrogavit eum Ozias, quid contigisset.
</vers>
    <vers num="17"> Et respondens indicavit eis verba
consilii Holofernis et omnia verba, quæcumque locutus est in medio
principum filiorum Assyriæ, et quæcumque magniverbatus est
Holofernes adversus domum Israel.
</vers>
    <vers num="18"> Et procidens omnis populus
adoraverunt Deum et clamaverunt dicentes:
</vers>
    <vers num="19"> « Domine, Deus cæli,
respice ad superbiam eorum et miserere humilitatis generis nostri
et respice ad faciem eorum, qui sanctificati sunt tibi in hac
die ».
</vers>
    <vers num="20"> Et consolati sunt Achior et
laudaverunt eum valde.
</vers>
    <vers num="21"> Et suscepit eum Ozias de ecclesia in
domum suam et fecit cenam senioribus, et invocaverunt
Deum Israel in adiutorium per totam noctem illam.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Crastina autem die præcepit
Holofernes omni militiæ suæ et omni populo suo, qui affuerunt in
auxilium illius, ut pararent se ad Betuliam et ascensus montanæ
præoccuparent et facerent pugnam adversus filios Israel.
</vers>
    <vers num="2"> Et paraverunt se in illa die omnis
vir potens eorum; et virtus eorum virorum bellatorum erat centum
septuaginta milia peditum et equitum duodecim milia, præter
impedimenta et viros, qui erant pedites in eis, multitudo magna
valde.
</vers>
    <vers num="3"> Et castra collocaverunt in convallem
iuxta Betuliam ad fontem et prætenderunt in latitudinem contra
Dothain usque ad Abelmain et in longitudinem a Betulia usque
Chyamonem, quæ est contra Esdrelon.
</vers>
    <vers num="4"> Filii autem Israel, ut viderunt
multitudinem eorum, turbati sunt valde et dixerunt unusquisque ad
proximum suum: « Nunc lingent isti faciem totius terræ,
nec montes alti neque valles neque colles sustinebunt pondus
eorum ».
</vers>
    <vers num="5"> Et accipientes unusquisque vasa sua
bellica et accendentes ignem in turribus murorum suorum manebant
custodientes per totam noctem illam.
</vers>
    <vers num="6"> Altera autem die eduxit Holofernes
omnem equitatum suum contra faciem filiorum Israel, qui erant in
Betulia,
</vers>
    <vers num="7"> et visitavit ascensus civitatis eorum
et fontes aquarum perambulavit et præoccupavit eos. Et præposuit
eis castra virorum bellatorum et ipse convertit in populum
suum.
</vers>
    <vers num="8"> Et accedentes ad eum omnes principes
filiorum Esau et omnes duces populi Moab et magistratus maritimæ
dixerunt:
</vers>
    <vers num="9"> « Audiat verbum dominator
noster, ne fiat confractio in virtute tua.
</vers>
    <vers num="10"> Populus enim hic filiorum Israel non
fidit in lanceis suis sed in altitudinibus montium, in quibus
inhabitant; non enim est facile ascendere vertices montium
ipsorum.
</vers>
    <vers num="11"> Et nunc, dominator, noli pugnare ad
eos sicut pugna fit belli, et non cadet ex populo tuo vir unus;
</vers>
    <vers num="12"> sed mane in castris tuis custodiens
omnem virum virtutis tuæ, et obtineant pueri tui fontem aquarum,
qui emanat a radice montis,
</vers>
    <vers num="13"> quia inde hauriunt aquas omnes
inhabitantes Betuliam. Et interficiet eos sitis, et tradent
civitatem suam, et nos et populus tuus ascendemus super vertices
montium proximos et obsidebimus in eis in custodiam, ut non exeat
de civitate vir unus.
</vers>
    <vers num="14"> Et destilliscent in fame et siti
ipsi et mulieres eorum et filii eorum et, priusquam veniat gladius
super eos, prosternentur in plateis habitationis suæ,
</vers>
    <vers num="15"> et retribues eis retributionem
malam, eo quod secesserunt et non obviaverunt faciei tuæ in
pace ».
</vers>
    <vers num="16"> Et placuerunt verba eorum coram
Holoferne et coram omnibus famulis eius, et constituit facere, ut
locuti sunt.
</vers>
    <vers num="17"> Et promoverunt castra filii Moab et
cum eis quinque milia filiorum Assyriæ et castra constituerunt in
convalle et præoccupaverunt aquas et fontes aquarum filiorum
Israel.
</vers>
    <vers num="18"> Et ascenderunt filii Ammon et filii
Esau et castra constituerunt in montana contra Dothain. Et miserunt
ex eis ad austrum et orientem contra Egrebel, quæ est iuxta Chus,
quæ est ad rivum Mochmur. Et reliqua militia Assyriorum castra
constituerunt in campo et operuerunt omnem faciem terræ; et
tabernacula et impedimenta eorum constituerunt in turba multa, et
erant in multitudinem magnam valde.
</vers>
    <vers num="19"> Et filii Israel clamaverunt ad
Dominum Deum suum, quoniam minorabatur spiritus eorum, quoniam
circumdederant eos omnes inimici eorum, et non poterant effugere de
medio eorum.
</vers>
    <vers num="20"> Et manserunt in circuitu eorum omnia
castra Assyriæ, pedites et quadrigæ et equites eorum per dies
triginta quattuor. Et deficiebant omnibus inhabitantibus Betuliam
omnia vasa aquarum eorum,
</vers>
    <vers num="21"> et cisternæ eorum evacuabantur, et
non habebant quod biberent in satietatem aquam unam diem, quoniam
in mensura dabant eis bibere.
</vers>
    <vers num="22"> Et anxiati sunt infantes eorum, et
mulieres et iuvenes deficiebant a siti et cadebant in plateis
civitatis et in transitu portarum, et non erat virtus adhuc in
eis.
</vers>
    <vers num="23"> Et collegit se omnis populus ad
Oziam et ad principes civitatis, iuvenes et mulieres et infantes,
et clamaverunt voce magna et dixerunt coram omnibus senioribus:
</vers>
    <vers num="24"> « Iudicet Deus inter vos
et nos, quoniam fecistis in nobis iniquitatem magnam non loquentes
pacifica cum filiis Assyriæ.
</vers>
    <vers num="25"> Et nunc non est qui nos adiuvet, sed
vendidit nos Deus in manus eorum, ut prosterneremur ante eos in
siti et perditione magna.
</vers>
    <vers num="26"> Et nunc convocate eos et tradite
civitatem totam in captivitatem populo Holofernis et omni virtuti
eius.
</vers>
    <vers num="27"> Melius est enim nos fieri illis in
rapinam; erimus enim eis in servos et ancillas, et vivet anima
nostra, et non videbimus mortem infantium nostrorum in oculis
nostris et mulieres et filios nostros deficientes in animabus
suis.
</vers>
    <vers num="28"> Contestamur vobis cælum et terram
et Deum eorum et Dominum patrum nostrorum, qui ulciscitur in nos
secundum peccata nostra et secundum peccata patrum nostrorum, ut
non faciat secundum verba hæc in hac die ».
</vers>
    <vers num="29"> Et factus est fletus magnus in medio
ecclesiæ omnium unanimiter, et clamaverunt ad Dominum Deum voce
magna.
</vers>
    <vers num="30"> Et dixit ad eos Ozias:
« Æquo animo estote, fratres, et sustineamus adhuc dies
quinque, in quibus convertet Dominus Deus noster misericordiam suam
super nos; non enim derelinquet nos in consummationem.
</vers>
    <vers num="31"> Si autem transierint isti quinque
dies, et non fuerit super nos adiutorium, faciam secundum verba
vestra ».
</vers>
    <vers num="32"> Et dispersit plebem unumquemque in
castra sua, et super muros et turres civitatis abierunt, et
mulieres et filios in domus suas dimiserunt; et erant in magna
humilitate valde.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Et erat in civitate commorans in
diebus illis Iudith filia Merari filii Ox filii Ioseph filii Oziel
filii Elchiæ filii Ananiæ filii Gedeon filii Rafain filii Achitob
filii Eliab filii Nathanael filii Salamiel filii Surisaddai filii
Simeon filii Israel.
</vers>
    <vers num="2"> Et vir eius Manasses erat ex tribu
eius et patria eius; et mortuus est in diebus messis
hordiariæ.
</vers>
    <vers num="3"> Steterat enim super alligantes
manipulos in campo, et æstus introivit in caput eius, et incidit
in lectum et mortuus est in Betulia civitate sua. Et sepelierunt
eum cum patribus suis in agro, qui est inter Dothain et
Balamon.
</vers>
    <vers num="4"> Et erat Iudith in domo sua vidua per
annos tres et menses quattuor.
</vers>
    <vers num="5"> Et fecit sibi tabernaculum super
tectum domus suæ et imposuit super lumbos suos cilicium, et erant
super eam vestimenta viduitatis suæ,
</vers>
    <vers num="6"> et ieiunabat per omnes dies
viduitatis suæ præter pridie sabbatorum et sabbata et pridie
neomeniarum et neomenias et dies festos et gaudimonia domus
Israel.
</vers>
    <vers num="7"> Et erat bona in aspectu et formosa
facie valde et prudens in corde et bona in sensu et erat honesta
valde, quia reliquerat ei Manasses vir eius filius Ioseph filii
Achitob filii Melchis filii Eliab filii Nathanael filii Surisaddai
filii Simeon filii Israel aurum et argentum et pueros et puellas et
pecora et prædia, et manebat in eis;
</vers>
    <vers num="8"> et non erat qui inferret ei verbum
malum, quia timebat Deum valde.
</vers>
    <vers num="9"> Et audivit verba populi maligna super
principem quoniam defecerunt animo super penuriam aquarum. Et
audivit omnia verba Iudith, quæ locutus est ad eos Ozias,
quemadmodum iuraverat eis, ut post quinque dies traderet civitatem
Assyriis.
</vers>
    <vers num="10"> Et mittens abram suam, quæ erat
super omnia bona eius, vocavit Oziam et Chabrin et Charmin seniores
civitatis suæ.
</vers>
    <vers num="11"> Et venerunt ad eam. Et dixit ad eos:
« Audite me, principes inhabitantium in Betulia, quoniam
non est rectum verbum vestrum, quod locuti estis coram plebe in hac
die et statuistis iuramentum istud, quod locuti estis inter Deum et
vos, et dixistis tradituros vos civitatem inimicis nostris, si non
in illis diebus converterit Dominus Deus noster audiutorium
nobis.
</vers>
    <vers num="12"> Et nunc qui estis vos, qui tentastis
Deum in hodierno die et astitistis pro Deo in medio filiorum
hominum?
</vers>
    <vers num="13"> Et nunc Dominum omnipotentem
tentatis et nihil intellegetis usque in sempiternum.
</vers>
    <vers num="14"> Quoniam altitudinem cordis hominis
non invenietis et cogitatus sensus eius non comprehendetis, quomodo
Deum, qui fecit omnia ista, inquiretis et sensum eius cognoscetis
et cogitationem eius inspicietis? Minime, fratres, nolite
exacerbare Dominum Deum nostrum,
</vers>
    <vers num="15"> quoniam, si noluerit in his quinque
diebus adiuvare nos, ipse habet potestatem, in quibus diebus velit,
protegere aut disperdere nos ante faciem inimicorum nostrorum.
</vers>
    <vers num="16"> Vos autem nolite præpignorare
voluntates Domini Dei nostri, quoniam non sicut homo Deus est, ut
minis terreatur, aut sicut filius hominis, ut iudicetur.
</vers>
    <vers num="17"> Propter quod sustinentes salvationem
ab eo, invocemus ipsum in adiutorium nostrum, et exaudiet vocem
nostram, si fuerit ipsi placitum.
</vers>
    <vers num="18"> Quoniam non exsurrexit in progenie
nostra, nec est in hodierna die neque tribus neque patria neque
populus neque civitas ex nobis, qui adorent deos manufactos, sicut
factum est in primis diebus,
</vers>
    <vers num="19"> pro quibus traditi sunt in gladium
et in rapinam patres nostri et ceciderunt casum magnum ante
conspectum inimicorum nostrorum.
</vers>
    <vers num="20"> Nos autem alium Deum nescimus
præter eum, a quo speramus quia non despiciet nos nec auferet
salutare suum a genere nostro.
</vers>
    <vers num="21"> Quoniam in eo quod capti sumus, sic
et capietur omnis Iudæa, et prædabuntur sancta nostra, et
exquiret Deus coinquinationem eorum ex sanguine nostro
</vers>
    <vers num="22"> et mortem fratrum nostrorum et
captivitatem terræ et desertionem hereditatis nostræ reducet in
caput nostrum in gentibus, ubicumque servierimus. Et erimus in
offendiculum et in improperium ante omnes, qui possidebunt nos,
</vers>
    <vers num="23"> quoniam non dirigetur servitus
nostra in gratiam, sed in inhonorationem ponet eam Dominus Deus
noster.
</vers>
    <vers num="24"> Et nunc, fratres, ostendamus
fratribus nostris quoniam ex nobis pendet anima eorum, et sancta et
domus et altare incumbit in nobis.
</vers>
    <vers num="25"> Præter hæc omnia gratias agamus
Domino Deo nostro, qui tentat nos sicut et patres nostros.
</vers>
    <vers num="26"> Memores estote quanta fecerit cum
Abraham et Isaac, et quanta facta sint Iacob in Mesopotamia Syriæ
pascenti oves Laban fratris matris suæ.
</vers>
    <vers num="27"> Quia non sicut illos combussit in
inquisitionem cordis illorum et in nos non ultus est, sed in
monitionem flagellat Dominus appropinquantes sibi ».
</vers>
    <vers num="28"> Et dixit ad eam Ozias:
« Omnia, quæcumque dixisti, in bono corde locuta es, et
non est qui resistat verbis tuis,
</vers>
    <vers num="29"> quoniam non ex hodierna die
sapientia tua manifesta est, sed ab initio dierum tuorum scit omnis
populus sensum tuum, quoniam bona sunt figmenta cordis tui.
</vers>
    <vers num="30"> Sed populus sitiit valde, et
coegerunt nos sic facere, ut locuti sumus eis, et inducere super
nos iuramentum, quod non præteriemus.
</vers>
    <vers num="31"> Et nunc ora pro nobis, et forte
exaudiet te Deus noster, quoniam tu mulier sancta es, et dimittet
Dominus pluviam in repletionem lacuum nostrorum, et non deficiemus
iam ».
</vers>
    <vers num="32"> Et dixit ad eos Iudith:
« Audite me, et faciam opus prudentiæ, quod perveniet
in generationes generationum filiis generis nostri.
</vers>
    <vers num="33"> Vos enim stabitis ad portam hac
nocte, et exeam ego cum abra mea, et in diebus, post quos dixistis
civitatem tradituros vos inimicis nostris, visitabit Dominus Israel
in manu mea, sicut ego fido.
</vers>
    <vers num="34"> Vos autem non scrutabitis actum
meum; non enim renuntiabo vobis, quousque consummentur, quæ ego
facio ».
</vers>
    <vers num="35"> Et dixit Ozias et principes ad eam:
« Vade in pacem, et Dominus Deus sit ante te in ultionem
inimicorum nostrorum ».
</vers>
    <vers num="36"> Et revertentes descenderunt de
tabernaculo eius et abierunt ad dispositiones suas.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Iudith autem procidit in faciem
suam et imposuit cinerem super caput suum et scidit tunicam suam et
denudavit, quod induerat, cilicium; et, in ipso quod oblatum erat
in Ierusalem in domum Dei incensum vespere illo, clamavit Iudith
voce magna ad Dominum et dixit:
</vers>
    <vers num="2"> « Domine, Deus patris mei
Simeon, cui dedisti in manu gladium in ultionem alienigenarum, qui
solverunt cingulum virginis in coinquinationem et denudaverunt
femur in confusionem et coinquinaverunt matricem in improperium.
Dixisti enim: “Non sic erit!”; et fecerunt.
</vers>
    <vers num="3"> Pro quibus dedisti principes eorum in
occisionem et torum eorum, qui erubuit seductione eorum, seductum
in sanguinem; et percussisti servos super potentes et potentes
super thronos eorum.
</vers>
    <vers num="4"> Et dedisti mulieres eorum in prædam
et filias in captivitatem et omnia spolia in divisionem filiorum a
te delectorum, qui zelaverunt zelum tuum et abominaverunt
coinquinationem sanguinis sui et invocaverunt te in adiutorium.
Deus, Deus meus, exaudi me viduam.
</vers>
    <vers num="5"> Tu enim fecisti priora illorum et
illa et, quæ postea et quæ nunc et quæ futura sunt, cogitasti;
et facta sunt, quæ cogitasti.
</vers>
    <vers num="6"> Et astiterunt, quæ voluisti, et
dixerunt: “Ecce adsumus”. Omnes enim viæ tuæ paratæ,
et creatura tua in præscientia.
</vers>
    <vers num="7"> Ecce enim Assyrii repleti sunt in
virtute sua et exaltati sunt in equo et ascensore, gloriati sunt in
brachio peditum, speraverunt in clipeis et lancea et arcu et
fundibula et nescierunt quoniam tu es Dominus, qui conteris
bella;
</vers>
    <vers num="8"> Dominus nomen est tibi. Tu allide
illorum vires, æterne Deus, comminue illorum plenitudinem in
virtute tua et deduc fortitudinem eorum in ira tua. Voluerunt enim
polluere sancta tua, coinquinare tabernaculum requiei nominis
maiestatis tuæ et deicere ferro cornu altaris tui.
</vers>
    <vers num="9"> Respice in superbiam eorum, dimitte
iram tuam in capita eorum; da in manu mea viduæ, quam cogitavi,
virtutem,
</vers>
    <vers num="10"> et percute servum ex labiis
seductionis meæ super principem et principem super servum eius;
quassa elationem in manu viduæ.
</vers>
    <vers num="11"> Non enim in multitudine virtus tua,
nec potentia tua neque datum tuum in fortibus, sed humilium es Deus
et minorum adiutorium, infirmorum susceptor, abiectorum protector,
desperatorum salvator.
</vers>
    <vers num="12"> Etiam, etiam, Deus patris mei et
Deus hereditatis Israel, dominator cælorum et terræ, creator
aquarum, rex totius creaturæ tuæ, exaudi deprecationem meam
</vers>
    <vers num="13"> et da verbum meum et suasionem in
vulnus et livorem eorum, qui adversum testamentum tuum et domum
tuam sanctam et verticem Sion et domum retentionis filiorum tuorum
cogitaverunt dura.
</vers>
    <vers num="14"> Et fac super omnem gentem tuam et
omnem tribum scientiam, ut sciant quoniam tu Deus es universæ
potestatis et virtutis, et non est alius defensor generis Israel
præter te ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Et factum est, ut cessavit clamans
ad Deum Israel et consummavit omnia verba ista,
</vers>
    <vers num="2"> surrexit de prostratione sua et
vocavit abram suam et descendit in domum suam, in qua commorabatur
in diebus sabbatorum et in diebus festis suis.
</vers>
    <vers num="3"> Et abstulit cilicium, quod induerat,
et exuit se vestimenta viduitatis suæ et lavit corpus suum aqua et
unxit se unguento spisso et pectinavit capillos capitis sui et
imposuit mitram super caput suum et induit se vestimenta
iucunditatis suæ, quibus vestiebatur in diebus vitæ viri sui
Manasses.
</vers>
    <vers num="4"> Et accepit soleas in pedes suos et
imposuit periscelides et dextralia et anulos et inaures et omnem
ornatum suum et composuit se nimis in seductionem oculorum virorum,
quicumque viderent eam.
</vers>
    <vers num="5"> Et porrexit abræ suæ ascopam vini
et vas olei et peram implevit alphitis et massa fici et panibus et
caseo et plicavit omnia vasa sua et imposuit ei.
</vers>
    <vers num="6"> Et abierunt ad portam civitatis
Betuliæ et invenerunt adstantem ad eam Oziam et seniores civitatis
Chabrin et Charmin.
</vers>
    <vers num="7"> Qui cum vidissent eam, et erat mutata
facies eius, et vestem mutatam, mirati sunt valde et dixerunt
ei:
</vers>
    <vers num="8"> « Deus patrum nostrorum
det te in gratiam et consummet cogitationes tuas in gloriam
filiorum Israel et in exaltationem Ierusalem ».
</vers>
    <vers num="9"> Et procidens in faciem adoravit Deum
et dixit ad eos: « Præcipite aperiri portam civitatis,
et exeam in consummationen verborum, quæ locuti estis
mecum ». Et constituerunt iuvenibus aperiri ei, sicut
locuti sunt;
</vers>
    <vers num="10"> et fecerunt sic. Et exiit Iudith,
ipsa et ancilla eius cum ea; et speculabantur eam viri civitatis,
quoadusque descendit montem, usquedum transiit convallem, et iam
non videbant eam.
</vers>
    <vers num="11"> Et ibant in convallem in directum,
et obviavit ei prima custodia Assyriorum.
</vers>
    <vers num="12"> Et comprehenderunt eam et
interrogaverunt eam: « Quorum es et unde venis et quo
vadis? ». Dixitque eis: « Filia sum ego
Hebræorum et recedo a facie ipsorum, quoniam incipiunt tradi vobis
in devorationem.
</vers>
    <vers num="13"> Et ego venio ad faciem Holofernis
principis militiæ virtutis vestræ, ut renuntiem ei verba
veritatis et ostendam ante faciem ipsius viam, per quam vadat et
dominetur universæ montanæ, et non discumveniat ex viris eius
caro una, nec spiritus vitæ ».
</vers>
    <vers num="14"> Et, ut audierunt viri verba eius et
inspexerunt faciem eius — et erat in conspectu eorum
mirabilis specie valde — dixerunt ad eam:
</vers>
    <vers num="15"> « Salvasti animam tuam in
bonum festinans descendere ad faciem domini nostri. Et nunc accede
ad tabernaculum eius; et ex nostris præmittent te, quousque
tradant te in manibus eius.
</vers>
    <vers num="16"> Si autem steteris in conspectu eius,
noli timere corde tuo, sed renuntia illi secundum verba tua, et
bene tibi faciet ».
</vers>
    <vers num="17"> Et elegerunt ex seipsis viros centum
et adiunxerunt ei et abræ eius et perduxerunt eas ad tabernaculum
Holofernis.
</vers>
    <vers num="18"> Et factus est concursus in omnibus
castris; innotuit enim in tabernaculis adventus eius. Et venerunt
et circumdederunt eam stantem extra tabernaculum Holofernis,
quoadusque nuntiaverunt ei de ea.
</vers>
    <vers num="19"> Et mirabantur ad speciem eius et
percipiebant verba eius, quia erant bona valde, et laudabant filios
Israel propter eam. Et dixit unusquisque ad proximum suum:
« Quis contemnet populum hunc, qui habet in se mulieres
tales? Quoniam non est bonum derelinquere virum unum ex eis, qui
relicti possint decipere totam terram ».
</vers>
    <vers num="20"> Et exierunt omnes cubicularii
Holofernis et omnes famuli eius et induxerunt eam in tabernaculum
eius.
</vers>
    <vers num="21"> Et erat Holofernes requiescens in
lectu suo in conopeo, quod erat ex purpura et auro et smaragdo et
lapidibus pretiosissimis contextum.
</vers>
    <vers num="22"> Et nuntiaverunt ei de ea. Qui cum
audisset, exiit in proscænium; et lampades argenteæ præcedentes
eum multæ valde. Et induxerunt eam ad eum.
</vers>
    <vers num="23"> Cum autem venit contra faciem eius
Iudith et famulorum eius, laudaverunt omnes speciem faciei eius;
procidensque in faciem adoravit eum, et suscitaverunt eam servi
eius.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Dixitque ad eam Holofernes:
« Æquo animo esto, mulier, et noli pavere corde tuo,
quoniam ego non nocui viro cuicumque placuit servire Nabuchodonosor
regi totius terræ.
</vers>
    <vers num="2"> Et nunc plebs tua, quæ habitat
montanam, nisi sprevissent me, non elevassem lanceam meam super
ipsos, sed sibi ipsi fecerunt hæc.
</vers>
    <vers num="3"> Et nunc dic mihi: Qua ex causa
recessisti ab eis et venisti ad nos? Venisti enim ad salutem. Æquo
animo esto, in hac nocte vives et deinceps.
</vers>
    <vers num="4"> Non enim est qui tibi noceat, sed
bene tibi faciam, sicut fit servis domini mei ».
</vers>
    <vers num="5"> Et dixit ad eum Iudith:
« Sume verba ancillæ tuæ, et loquatur ancilla tua ante
faciem tuam et non nuntiabo mendacium domino meo in hac nocte.
</vers>
    <vers num="6"> Et, si secutus fueris verba ancillæ
tuæ, consummabis omnia in manibus tuis, quæ faciet Deus tecum, et
non excidet dominus meus de adinventionibus suis quoadusque
vivit.
</vers>
    <vers num="7"> Vivit enim Nabuchodonosor rex totius
terræ, et vivit virtus eius, qui misit te in correctionem omnium
animarum, quoniam non solum homines per te servient ei, sed et
bestiæ agri et iumenta et volatilia cæli et per virtutem tuam
vivent in Nabuchodonosor et omni domo eius.
</vers>
    <vers num="8"> Audivimus enim sapientiam tuam et
adinventiones animi tui, et nuntiatum est universæ terræ quoniam
tu solus bonus in universo regno et potens in prudentia et
admirabilis in militia belli.
</vers>
    <vers num="9"> Et nunc, domine meus, verbum, quod
locutus est Achior in consilio tuo, audivimus verba eius quoniam
susceperunt viri in Betulia, et nuntiavit eis omnia, quæ locutus
est apud te.
</vers>
    <vers num="10"> Propter quod, dominator domine, non
transeas verbum eius, sed conde illud in corde tuo, quia est verum.
Non enim ultio cadit in genus nostrum, neque dominatur gladius
super eos, nisi peccent in Deum suum.
</vers>
    <vers num="11"> Et nunc, ne fiat dominus meus
frustratus et sine actu, cadet mors super faciem eorum, et
comprehendet eos peccatum magnum, in quo exacerbaverint Dominum
suum; mox ut fecerint illud, erunt tibi in consummationem.
</vers>
    <vers num="12"> Postquam enim defecerunt eis escæ,
et vacuefactæ sunt ab eis aquæ, voluerunt inicere manus iumentis
suis et omnia, quæ præcepit eis Deus legibus suis, ne
manducarent, cogitaverunt consummare.
</vers>
    <vers num="13"> Et primitias frumenti et decimas
vini et olei, quæ conservaverunt sanctificantes sacerdotibus, qui
præsunt in Ierusalem ante faciem Dei nostri, iudicaverunt
consumere, quæ nec manibus licet tangere neminem ex populo.
</vers>
    <vers num="14"> Et miserunt in Ierusalem —
quia et, qui ibi inhabitant, fecerunt omnia hæc — eos, qui
transtulerint eis illationem a senioribus.
</vers>
    <vers num="15"> Et erit ut, cum nuntiatum fuerit, et
fecerint, dentur tibi in perditionem in illa die.
</vers>
    <vers num="16"> Unde ego ancilla tua, cum
cognovissem hæc omnia, refugi a facie eorum, et misit me Deus
facere tecum rem, in qua mirabitur tota terra, quicumque audierint
ea.
</vers>
    <vers num="17"> Quoniam ancilla tua Deum colit et
servit nocte ac die Deo cæli. Et nunc manebo penes te, domine
meus, et exiet ancilla tua per noctem ad vallem et orabo ad Deum,
et indicabit mihi quando fecerint peccata eorum.
</vers>
    <vers num="18"> Et veniens indicabo illud tibi, et
exies in omni virtute tua, et non erit, qui resistat tibi ex
eis.
</vers>
    <vers num="19"> Et adducam te per mediam Iudæam,
usque veniam contra Ierusalem et ponam sedem tuam in medio eius, et
adduces eos sicut oves, quibus non est pastor. Et non muttiet canis
lingua sua contra te, quoniam hæc dicta sunt mihi secundum
præscientiam meam et renuntiata sunt mihi, et missa sum nuntiare
tibi ».
</vers>
    <vers num="20"> Et placuerunt verba eius coram
Holoferne et coram omnibus famulis eius, et mirati sunt in specie
et in sapientia eius et dixerunt:
</vers>
    <vers num="21"> « Non est talis mulier a
summo usque ad summum terræ in specie faciei et sensu
verborum ».
</vers>
    <vers num="22"> Et dixit Holofernes ad eam:
« Bene fecit Deus, qui misit te ante filios plebis tuæ,
ut fiat in manibus nostris virtus, in eis autem, qui spreverunt
dominum meum perditio.
</vers>
    <vers num="23"> Et nunc tu es speciosa in aspectu et
bona in verbis tuis. Quoniam, si feceris secundum quod locuta es,
Deus tuus erit Deus meus, et tu in domo Nabuchodonosor regis
sedebis et eris nominata per omnem terram ».</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Et iussit introduci eam, ubi
reponebatur argentum ipsius. Et præcepit sterni ei et dare ei ex
obsoniis suis et ex vino suo bibere.
</vers>
    <vers num="2"> Et dixit Iudith: « Non
manducabo ex eis, ne fiat mihi offensio, sed ex eis, quæ allata
sunt, præbebitur mihi ».
</vers>
    <vers num="3"> Et dixit ad eam Holofernes:
« Si autem defecerint, quæ tecum sunt, unde afferemus
et dabimus tibi similia eis? Non enim est homo nobiscum ex genere
tuo, qui habeat similia ».
</vers>
    <vers num="4"> Dixitque ad eum Iudith:
« Vivit anima tua, domine mi, quoniam non impendet
ancilla tua, quæ sunt mecum, quousque faciat Dominus in manu mea,
quæ voluit ».
</vers>
    <vers num="5"> Et induxerunt eam servi Holofernis in
tabernaculum, et dormivit usque in mediam noctem. Surrexitque ante
vigiliam matutinam
</vers>
    <vers num="6"> et misit ad Holofernen dicens:
« Præcipiat nunc dominus meus permitti ancillam suam
exire ad orationem ».
</vers>
    <vers num="7"> Et præcepit Holofernes custodibus
suis, ne prohiberent eam. Et permansit in castris triduum. Et
exiebat per noctem in vallem Betuliæ et baptizabat se in fontem
aquæ.
</vers>
    <vers num="8"> Et, ut ascendebat, orabat Dominum,
Deum Israel, ut dirigeret viam eius in exaltationem populi sui.
</vers>
    <vers num="9"> Et introiens munda manebat in
tabernaculo, usque dum afferretur esca eius in vesperum.
</vers>
    <vers num="10"> Et factum est, in quarta die fecit
Holofernes cenam famulis suis solis et neminem eorum, qui erant
super officia, vocavit ad convivium.
</vers>
    <vers num="11"> Et dixit Bagoæ spadoni, qui erat
præpositus super omnia ipsius: « Vadens suade mulieri
Hebrææ, quæ est apud te, ut veniat ad nos et manducet et bibat
nobiscum.
</vers>
    <vers num="12"> Ecce enim turpe est in conspectu
nostro, ut mulierem talem dimittamus non fabulantes ei, quoniam, si
non eam attraxerimus, deridebit nos ».
</vers>
    <vers num="13"> Et exiit Bagoas a facie Holofernis
et introivit ad eam et dixit ei: « Non pigeat puellam
bonam hanc introeuntem ad dominum meum glorificari ante faciem eius
et bibere nobiscum vinum in iucunditatem et fieri in hodierno die
honorificam sicut unam filiarum magnatorum Assyriæ, quæ assistunt
in domo Nabuchodonosor ».
</vers>
    <vers num="14"> Dixitque ad eum Iudith:
« Et quæ sum ego, ut contradicam domino meo? Quoniam
omne, quod erit optimum in oculis eius, festinans faciam, et erit
hoc mihi gaudium usque ad diem mortis meæ ».
</vers>
    <vers num="15"> Et surgens exornavit se vestimento
suo et omni muliebri ornatu, et præcessit ancilla eius et stravit
ei contra Holofernen in terra stragula, quæ acceperat a Bagoa in
cotidianum usum, ut manducaret discumbens super ea.
</vers>
    <vers num="16"> Et introiens Iudith discubuit. Et
obstupuit cor Holofernis in eam, et commota est anima eius, et erat
concupiscens valde, ut concumberet cum ea; quærebatque tempus
seducendi eam ex die, quo viderat illam.
</vers>
    <vers num="17"> Et dixit ad eam Holofernes:
« Bibe et esto nobiscum in
iucunditatem ».
</vers>
    <vers num="18"> Et dixit Iudith: « Bibam,
domine, quia magnificata est vita mea in me hodie præ omnibus
diebus nativitatis meæ ».
</vers>
    <vers num="19"> Et accipiens manducavit et bibit
coram illo ea, quæ præparaverat ipsi ancilla sua.
</vers>
    <vers num="20"> Et iucundatus est Holofernes de ea
et bibit multum vinum, quantum numquam bibit in uno die, ex quo
natus est.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Et, ut vesper factus est,
festinaverunt servi eius abire, et Bagoas conclusit tabernaculum a
foris et dimisit adstantes a facie domini sui. Et abierunt omnes in
cubilia sua; erant enim omnes fatigati, quoniam plurimus factus
erat potus.
</vers>
    <vers num="2"> Derelicta est autem sola Iudith in
tabernaculo, et Holofernes prociderat in lectum suum; circumfusum
enim erat ei vinum.
</vers>
    <vers num="3"> Et dixit Iudith ancillæ suæ, ut
staret extra cubiculum et observaret exitum eius sicut cotidie;
exire enim se dixit ad orationem suam, et Bagoæ locuta est
secundum verba hæc.
</vers>
    <vers num="4"> Discesseruntque omnes a facie, et
nemo relictus est in cubiculo eius, a minimo usque ad magnum. Et
stans Iudith ad caput eius dixit: « Domine, Domine, Deus
omnium virtutum, respice in hac hora ad opera manuum mearum, ut
exaltetur Ierusalem.
</vers>
    <vers num="5"> Quia nunc est tempus, ut suscipias
hereditatem tuam et facias cogitationem meam in quassationem
inimicorum, qui insurrexerunt super nos ».
</vers>
    <vers num="6"> Et accedens ad columnam lectus, quæ
erat ad caput Holofernis, deposuit pugionem illius ab illa.
</vers>
    <vers num="7"> Et accedens ad lectum comprehendit
comam capitis eius et dixit: « Deus Israel, confirma me,
Domine, Deus Israel, in hoc die ».
</vers>
    <vers num="8"> Et percussit in cervicem eius bis in
virtute sua et abstulit caput eius ab eo.
</vers>
    <vers num="9"> Et volutavit corpus eius a toro et
abstulit conopeum eius a columnis; et post pusillum exiit et
tradidit abræ suæ caput Holofernis,
</vers>
    <vers num="10"> et misit illud in peram escarum
suarum. Et exierunt ambæ simul secundum consuetudinem suam quasi
ad orationem. Transeuntesque castra gyraverunt totam vallem illam
et subascenderunt montem Betuliæ et venerunt ad portas eius.
</vers>
    <vers num="11"> Et dixit Iudith a longe eis, qui
custodiebant in portis: « Aperite, aperite portam!
Nobiscum est Deus, Deus noster, ut faciat adhuc virtutem in Israel
et potentiam adversus inimicos nostros, sicut et hodie
fecit ».
</vers>
    <vers num="12"> Et factum est, ut audierunt viri
civitatis vocem eius, festinaverunt descendere ad portam civitatis
suæ et convocaverunt seniores civitatis.
</vers>
    <vers num="13"> Et concurrerunt omnes a minimo usque
ad magnum, quoniam mirum erat eis illam reversam esse. Et
aperuerunt portam et receperunt eas et accendentes ignem ad lumen
congyraverunt eam.
</vers>
    <vers num="14"> Quæ dixit ad eos voce magna:
« Laudate Dominum nostrum, laudate, quia non abstulit
misericordiam suam a domo Israel, sed conteruit inimicos nostros
per manum meam in hac nocte ».
</vers>
    <vers num="15"> Et proferens caput de pera sua
ostendit et dixit eis: « Ecce caput Holofernis principis
militiæ virtutis Assyriorum, et ecce conopeum, in quo recumbebat
in ebrietate sua. Et percussit eum Dominus in manu feminæ.
</vers>
    <vers num="16"> Et vivit Dominus, qui custodivit me
in via mea, qua profecta sum, quoniam seduxit eum facies mea in
perditionem eius, et non fecit peccatum mecum in coinquinationem et
confusionem ».
</vers>
    <vers num="17"> Et obstupuit omnis populus valde et
inclinantes se adoraverunt Deum et dixerunt unanimes:
« Benedictus es, Deus noster, qui ad nihilum redegisti
inimicos populi tui in hodierna die ».
</vers>
    <vers num="18"> Et dixit ad eam Ozias:
« Benedicta tu es, filia, a Deo excelso præ omnibus
mulieribus, quæ sunt super terram. Et benedictus Dominus Deus
noster, qui creavit cælum et terram, qui direxit te in vulnus
capitis principis inimicorum nostrorum.
</vers>
    <vers num="19"> Quoniam non discedet laus tua a
corde hominum memorantium virtutis Dei usque in sempiternum.
</vers>
    <vers num="20"> Et faciat tibi ea Deus in
exaltationem æternam, ut visitet te in bonis, pro eo quod non
pepercisti animæ tuæ propter humilitatem generis nostri, sed
prosilisti in ruinam nostram in directum ambulans in conspectu Dei
nostri ». Et dixit omnis populus: « Fiat,
fiat! ».</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Et dixit Iudith ad illos:
« Audite me, fratres, et accipientes caput hoc
suspendite illud super propugnaculum muri nostri.
</vers>
    <vers num="2"> Et, cum aurora illuxerit, et exierit
sol super terram, accipite unusquisque vasa bellica vestra et
exietis omnis vir potens extra civitatem et dabitis initium
adversus eos tamquam descendentes in campum ad primam custodiam
filiorum Assyriæ; et non descendetis.
</vers>
    <vers num="3"> Et accipientes illi arma sua ibunt in
castra sua et suscitabunt duces virtutis Assyriæ concurrentque ad
tabernaculum Holofernis et non invenient illum, et incidet in illos
timor, et fugient a facie vestra.
</vers>
    <vers num="4"> Et subsecuti vos et omnes, qui
incolunt omnem finem Israel, prosternite illos in viis illorum.
</vers>
    <vers num="5"> Ante autem quam faciatis ista, vocate
mihi Achior Ammoniten, ut videns recognoscat eum, qui vituperavit
domum Israel et ipsum quasi in mortem misit ad
nos ».
</vers>
    <vers num="6"> Et vocaverunt Achior de domo Oziæ,
qui, ut venit et vidit caput Holofernis in manu viri unius in
ecclesia populi, cecidit in faciem, et resolutus est spiritus
ipsius.
</vers>
    <vers num="7"> Ut autem resuscitaverunt eum,
procidit ad pedes Iudith et adoravit faciem ipsius et dixit:
« Benedicta tu in omni tabernaculo Iudæ et in omni
gente, quicumque audientes nomen tuum turbabuntur.
</vers>
    <vers num="8"> Et nunc annuntia mihi, quæcumque
fecisti in diebus istis ». Et rettulit illi Iudith in
medio populi omnia, quæcumque fecerat, ex qua die exivit usque in
diem, qua loquebatur illis.
</vers>
    <vers num="9"> Ut autem desiit loqui, exsultavit
omnis populus voce magna et dedit vocem iucunditatis in civitate
sua.
</vers>
    <vers num="10"> Videns autem Achior omnia,
quæcumque fecit Deus Israel, credidit Deo valde et circumcidit
carnem præputii sui, et appositus est ad domum Israel usque in
diem hanc.
</vers>
    <vers num="11"> Postquam autem aurora orta est,
suspenderunt caput Holofernis super murum; et accepit omnis vir
arma sua, et exierunt secundum cohortes ad ascensiones montis.
</vers>
    <vers num="12"> Filii autem Assyriæ, ut viderunt
illos, miserunt ad præpositos suos, et illi venerunt ad duces et
ad tribunos et ad omnes principes suos.
</vers>
    <vers num="13"> Et venerunt ad tabernaculum
Holofernis et dixerunt Bagoæ, qui erat super omnia eius:
« Suscita dominum nostrum, quoniam ausi sunt Iudæi
descendere ad nos in bellum, ut pereant usque ad
finem ».
</vers>
    <vers num="14"> Introivitque Bagoas et pulsavit
cortinam; suspicabatur enim illum cum Iudith dormire.
</vers>
    <vers num="15"> Cum autem nemo responderet, aperiens
cortinam intravit in cubiculum et invenit illum in scabello
proiectum, mortuum, nudum, et caput illius sublatum ab eo.
</vers>
    <vers num="16"> Et exclamavit voce magna cum fletu
et gemitu et clamore magno et scidit vestimenta sua.
</vers>
    <vers num="17"> Et intravit in tabernaculum, ubi
Iudith fuerat hospitata, et non invenit eam. Et exsilivit ad
populum et clamavit:
</vers>
    <vers num="18"> “Inique gesserunt servi! Fecit
confusionem una mulier Hebræorum in domum regis Nabuchodonosor,
quoniam ecce Holofernes in terra, et caput ipsius non est in
illo! ».
</vers>
    <vers num="19"> Ut autem audierunt verba hæc,
principes virtutis Assyriæ sciderunt tunicas suas, et conturbata
est anima eorum valde, et factus est clamor et ululatus magnus in
medio castrorum.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Ut autem audierunt hi, qui in
tabernaculis erant, obstupuerunt super quod factum erat.
</vers>
    <vers num="2"> Et incidit in illos timor et tremor,
et non erat homo, qui maneret contra faciem proximi sui adhuc, sed
effusi simul fugiebant in omnem viam campi et montanæ.
</vers>
    <vers num="3"> Et, qui castra collocaverant in
montana circa Betuliam, in fugam conversi sunt. Et tunc filii
Israel, omnis vir bellator eorum, diffusi sunt in illos.
</vers>
    <vers num="4"> Et misit Ozias Betomesthaim et Bemen
et Chobam et Cholam in omnem finem Israel, qui renuntiarent de his
rebus, quæ consummata erant, et ut omnes in hostes effunderentur
in interfectionem eorum.
</vers>
    <vers num="5"> Ut autem audierunt filii Israel,
omnes simul irruerunt in illos et concidebant illos usque Chobam.
Similiter autem et, qui in Ierusalem erant, advenerunt ex omni
montana; renuntiata enim sunt illis, quæ facta sunt in castris
inimicorum illorum. Et qui in Galaad et qui in Galilæa erant,
persecuti sunt illos et percusserunt eos plaga magna, donec
transirent Damascum et terminos eorum.
</vers>
    <vers num="6"> Reliqui autem, qui inhabitabant
Betuliam, irruerunt in castra Assyriæ et exspoliaverunt eos et
locupletati sunt valde.
</vers>
    <vers num="7"> Filii autem Israel regressi a cæde
dominati sunt reliquiis; et vici et villæ in montana et in
campestri multa spolia possederunt; multitudo enim magna erat.
</vers>
    <vers num="8"> Et venit Ioachim sacerdos magnus et
seniores filiorum Israel, qui inhabitabant Ierusalem, ut viderent
bona, quæ fecit Dominus Israel, et ut viderent Iudith et
loquerentur cum illa in pace.
</vers>
    <vers num="9"> Et, ut exiit ad illos Iudith,
benedixerunt simul eam omnes et dixerunt ad illam: « Tu
exaltatio Ierusalem, tu gloria magna Israel, tu laus magna generis
nostri.
</vers>
    <vers num="10"> Fecisti omnia hæc in manu tua,
fecisti bona cum Israel, et complacuit in illis Deus. Benedicta
esto tu, mulier, apud Deum omnipotentem in æternum
tempus ». Et dixit omnis populus: « Fiat,
fiat! ».
</vers>
    <vers num="11"> Et exspoliavit populus castra per
dies triginta, et dederunt Iudith tabernaculum Holofernis et omne
argentum et lectus et vasa et omnem apparatum illius. Et accipiens
illa imposuit in mulas et iunxit currus suos et congessit illa in
ipsis.
</vers>
    <vers num="12"> Et concurrit omnis mulier Israel, ut
videret eam, et benedixerunt eam et fecerunt ei chorum de se. Et
accepit thyrsos in manibus suis et dedit mulieribus, quæ secum
erant.
</vers>
    <vers num="13"> Et coronatæ sunt oliva, ipsa et
quæ cum illa erant. Et antecessit omni populo in chorea dux omnium
mulierum, et sequebatur omnis vir Israel armatus, cum coronis et
hymnis in ore ipsorum.
</vers>
    <vers num="14"> Et exordiebatur Iudith confessionem
hanc in omni Israel, et acclamabat omnis populus laudationem hanc
Domini.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Dixitque Iudith:
« Incipite Deo meo in tympanis,
cantate Domino meo in cymbalis,
modulamini illi psalmum novum,
exaltate et invocate nomen ipsius.
</vers>
    <vers num="2"> Tu es Deus conterens bella,
qui ponis castra in medio populi tui, ut eripias me de manu
persequentium me.
</vers>
    <vers num="3"> Venit Assur a montibus, a borra,
venit in milibus virtutum suarum, quorum multitudo obturavit
torrentes,
et equitatus ipsorum texit colles.
</vers>
    <vers num="4"> Et dixit incensurum se fines meos
et iuvenes meos occisurum gladio
et mammantes meos daturum ad solum
et infantes meos daturum in partitionem
et virgines spoliaturum.
</vers>
    <vers num="5"> Dominus omnipotens sprevit illos et
confudit illos in manu feminæ!
</vers>
    <vers num="6"> Non enim cecidit potens eorum a
iuvenibus,
nec filii Titanum percusserunt illum,
nec alti gigantes superposuerunt se illi,
sed Iudith filia Merari
in specie faciei suæ dissolvit illum.
</vers>
    <vers num="7"> Dispoliavit enim se stola viduitatis
suæ
in exaltationem dolentium in Israel. Unxit faciem suam unguento
</vers>
    <vers num="8"> et colligavit capillos suos in
mitra
et accepit stolam lineam in seductionem eius.
</vers>
    <vers num="9"> Sandalum eius rapuit oculum
ipsius,
et species eius captivam fecit animam illius,
et transiit gladius cervicem eius.
</vers>
    <vers num="10"> Horruerunt Persæ audaciam eius,
et Medi turbati sunt constantia ipsius.
</vers>
    <vers num="11"> Tunc ululaverunt humiles mei,
et exclamaverunt ægrotantes et territi sunt,
in altum extulerunt vocem suam
et conversi sunt.
</vers>
    <vers num="12"> Filii puellarum compunxerunt
illos
et tamquam pueros ultroneos vulnerabant;
perierunt a prœlio Domini mei.
</vers>
    <vers num="13"> Cantabo Deo meo hymnum novum:
Domine, magnus es tu et clarus,
mirabilis in virtute et insuperabilis.
</vers>
    <vers num="14"> Tibi serviat omnis creatura tua,
quoniam dixisti, et facta sunt,
misisti spiritum tuum, et ædificata sunt,
et non est qui resistat voci tuæ.
</vers>
    <vers num="15"> Montes enim a fundamentis
agitabuntur cum aquis,
petræ autem a facie tua tamquam cera liquescent.
Illis autem, qui timent te,
propitius adhuc eris.
</vers>
    <vers num="16"> Quoniam pusillum omne sacrum ad
odorem suavitatis,
et minimus omnis adeps in holocaustum tibi.
Qui autem timet Dominum,
magnus apud eum semper.
</vers>
    <vers num="17"> Væ gentibus assurgentibus generi
meo!
Dominus omnipotens vindicabit illos,
in die iudicii visitabit eos,
ut det ignem et vermes in carnes eorum,
et comburentur, ut sentiant usque in æternum ».
</vers>
    <vers num="18"> Ut autem venerunt in Ierusalem,
adoraverunt Deum; et, postquam mundatus est populus, rettulerunt
holocaustum Domino et voluntaria sua et munera.
</vers>
    <vers num="19"> Et attulit Iudith omnia vasa
Holofernis, quæcumque dederat ei populus, et conopeum, quod
sustulerat de cubiculo ipsius, in consecrationem Domino dedit.
</vers>
    <vers num="20"> Et populus lætabatur in Ierusalem
contra faciem sanctorum per menses tres, et Iudith cum illis
mansit.
</vers>
    <vers num="21"> Post illos autem dies rediit
unusquisque in hereditatem suam, et Iudith abiit in Betuliam et
demorata est in possessione sua. Et facta est secundum tempus suum
clara in omni terra,
</vers>
    <vers num="22"> et multi concupierunt eam, et non
cognovit vir illam omnibus diebus vitæ eius, ex qua die mortuus
est Manasses maritus illius et appositus est ad populum suum.
</vers>
    <vers num="23"> Et procedens magna facta est valde
et senuit in domo mariti sui Manasses annos centum quinque; et
dimisit abram suam liberam. Et mortua est in Betulia, et
sepelierunt eam in spelunca.
</vers>
    <vers num="24"> Et planxit eam omnis Israel diebus
septem. Divisitque bona sua, priusquam moreretur, omnibus proximis
viri sui Manasses et proximis ex genere suo.
</vers>
    <vers num="25"> Et non fuit adhuc, qui in timorem
mitteret filios Israel in diebus Iudith et post mortem eius diebus
multis.</vers>
  </cap>
</romanliturgy>
