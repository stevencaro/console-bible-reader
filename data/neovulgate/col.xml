<?xml version="1.0" encoding="utf-8"?>
<romanliturgy lingua="la" elibro="col">
  <titulum>Epistula ad Colossenses</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus, apostolus Christi Iesu per
voluntatem Dei, et Timotheus frater
</vers>
    <vers num="2"> his, qui sunt Colossis, sanctis et
fidelibus fratribus in Christo: gratia vobis et pax a Deo Patre
nostro.
</vers>
    <vers num="3"> Gratias agimus Deo Patri Domini
nostri Iesu Christi semper pro vobis orantes,
</vers>
    <vers num="4"> audientes fidem vestram in Christo
Iesu et dilectionem, quam habetis in sanctos omnes,
</vers>
    <vers num="5"> propter spem, quæ reposita est vobis
in cælis, quam ante audistis in verbo veritatis evangelii,
</vers>
    <vers num="6"> quod pervenit ad vos, sicut et in
universo mundo est fructificans et crescens, sicut et in vobis, ex
ea die, qua audistis et cognovistis gratiam Dei in veritate;
</vers>
    <vers num="7"> sicut didicistis ab Epaphra carissimo
conservo nostro, qui est fidelis pro nobis minister Christi,
</vers>
    <vers num="8"> qui etiam manifestavit nobis
dilectionem vestram in Spiritu.
</vers>
    <vers num="9"> Ideo et nos, ex qua die audivimus,
non cessamus pro vobis orantes et postulantes, ut impleamini
agnitione voluntatis eius in omni sapientia et intellectu
spiritali,
</vers>
    <vers num="10"> ut ambuletis digne Domino per omnia
placentes, in omni opere bono fructificantes et crescentes in
scientia Dei,
</vers>
    <vers num="11"> in omni virtute confortati secundum
potentiam claritatis eius in omnem patientiam et longanimitatem,
cum gaudio
</vers>
    <vers num="12"> gratias agentes Patri,
qui idoneos vos fecit in partem sortis sanctorum in lumine;
</vers>
    <vers num="13"> qui eripuit nos de potestate
tenebrarum
et transtulit in regnum Filii dilectionis suæ,
</vers>
    <vers num="14"> in quo habemus redemptionem,
remissionem peccatorum;
</vers>
    <vers num="15"> qui est imago Dei invisibilis,
primogenitus omnis creaturæ,
</vers>
    <vers num="16"> quia in ipso condita sunt universa
in cælis et in terra,
visibilia et invisibilia,
sive throni sive dominationes
sive principatus sive potestates.
Omnia per ipsum et in ipsum creata sunt,
</vers>
    <vers num="17"> et ipse est ante omnia,
et omnia in ipso constant.
</vers>
    <vers num="18"> Et ipse est caput corporis
ecclesiæ;
qui est principium, primogenitus ex mortuis,
ut sit in omnibus ipse primatum tenens,
</vers>
    <vers num="19"> quia in ipso complacuit omnem
plenitudinem habitare
</vers>
    <vers num="20"> et per eum reconciliare omnia in
ipsum,
pacificans per sanguinem crucis eius,
sive quæ in terris sive quæ in cælis sunt.
</vers>
    <vers num="21"> Et vos, cum essetis aliquando
alienati et inimici sensu in operibus malis,
</vers>
    <vers num="22"> nunc autem reconciliavit in corpore
carnis eius per mortem exhibere vos sanctos et immaculatos et
irreprehensibiles coram ipso;
</vers>
    <vers num="23"> si tamen permanetis in fide fundati
et stabiles et immobiles a spe evangelii, quod audistis, quod
prædicatum est in universa creatura, quæ sub cælo est, cuius
factus sum ego Paulus minister.
</vers>
    <vers num="24"> Nunc gaudeo in passionibus pro vobis
et adimpleo, ea quæ desunt passionum Christi in carne mea pro
corpore eius, quod est ecclesia,
</vers>
    <vers num="25"> cuius factus sum ego minister
secundum dispensationem Dei, quæ data est mihi in vos, ut impleam
verbum Dei;
</vers>
    <vers num="26"> mysterium, quod absconditum fuit a
sæculis et generationibus, nunc autem manifestatum est sanctis
eius,
</vers>
    <vers num="27"> quibus voluit Deus notas facere
divitias gloriæ mysterii huius in gentibus, quod est Christus in
vobis, spes gloriæ;
</vers>
    <vers num="28"> quem nos annuntiamus, commonentes
omnem hominem et docentes omnem hominem in omni sapientia, ut
exhibeamus omnem hominem perfectum in Christo;
</vers>
    <vers num="29"> ad quod et laboro certando secundum
operationem eius, quæ operatur in me in virtute.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Volo enim vos scire qualem
sollicitudinem habeam pro vobis et pro his, qui sunt Laodiciæ, et
quicumque non viderunt faciem meam in carne,
</vers>
    <vers num="2"> ut consolentur corda ipsorum
instructi in caritate et in omnes divitias plenitudinis
intellectus, in agnitionem mysterii Dei, Christi,
</vers>
    <vers num="3"> in quo sunt omnes thesauri sapientiæ
et scientiæ absconditi.
</vers>
    <vers num="4"> Hoc dico, ut nemo vos decipiat in
subtilitate sermonum.
</vers>
    <vers num="5"> Nam etsi corpore absens sum, sed
spiritu vobiscum sum, gaudens et videns ordinem vestrum et
firmamentum eius, quæ in Christum est, fidei vestræ.
</vers>
    <vers num="6"> Sicut ergo accepistis Christum Iesum
Dominum, in ipso ambulate,
</vers>
    <vers num="7"> radicati et superædificati in ipso
et confirmati fide, sicut didicistis, abundantes in gratiarum
actione.
</vers>
    <vers num="8"> Videte, ne quis vos deprædetur per
philosophiam et inanem fallaciam secundum traditionem hominum,
secundum elementa mundi et non secundum Christum;
</vers>
    <vers num="9"> quia in ipso inhabitat omnis
plenitudo divinitatis corporaliter,
</vers>
    <vers num="10"> et estis in illo repleti, qui est
caput omnis principatus et potestatis;
</vers>
    <vers num="11"> in quo et circumcisi estis
circumcisione non manufacta in exspoliatione corporis carnis, in
circumcisione Christi;
</vers>
    <vers num="12"> consepulti ei in baptismo, in quo et
conresuscitati estis per fidem operationis Dei, qui suscitavit
illum a mortuis;
</vers>
    <vers num="13"> et vos, cum mortui essetis in
delictis et præputio carnis vestræ, convivificavit cum illo,
donans nobis omnia delicta,
</vers>
    <vers num="14"> delens, quod adversum nos erat,
chirographum decretis, quod erat contrarium nobis, et ipsum tulit
de medio affigens illud cruci;
</vers>
    <vers num="15"> exspolians principatus et potestates
traduxit confidenter, triumphans illos in semetipso.
</vers>
    <vers num="16"> Nemo ergo vos iudicet in cibo aut in
potu aut ex parte diei festi aut neomeniæ aut sabbatorum,
</vers>
    <vers num="17"> quæ sunt umbra futurorum, corpus
autem Christi.
</vers>
    <vers num="18"> Nemo vos bravio defraudet complacens
sibi in humilitate et religione angelorum propter ea, quæ vidit,
ingrediens, frustra inflatus sensu carnis suæ
</vers>
    <vers num="19"> et non tenens caput, ex quo totum
corpus per nexus et coniunctiones subministratum et compaginatum
crescit in augmentum Dei.
</vers>
    <vers num="20"> Si mortui estis cum Christo ab
elementis mundi, quid tamquam viventes in mundo decretis
subicimini:
</vers>
    <vers num="21"> « Ne tetigeris neque
gustaveris neque contrectaveris »,
</vers>
    <vers num="22"> quæ sunt omnia in corruptionem ipso
usu secundum præcepta et doctrinas hominum?
</vers>
    <vers num="23"> Quæ sunt rationem quidem habentia
sapientiæ in superstitione et humilitate, et non parcendo corpori,
non in honore aliquo ad saturitatem carnis.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Igitur, si conresurrexistis 
Christo, quæ sursum sunt quærite, ubi Christus est in dextera Dei
sedens;
</vers>
    <vers num="2"> quæ sursum sunt sapite, non quæ
supra terram.
</vers>
    <vers num="3"> Mortui enim estis, et vita vestra
abscondita est cum Christo in Deo!
</vers>
    <vers num="4"> Cum Christus apparuerit, vita vestra,
tunc et vos apparebitis cum ipso in gloria.
</vers>
    <vers num="5"> Mortificate ergo membra, quæ sunt
super terram: fornicationem, immunditiam, libidinem,
concupiscentiam malam et avaritiam, quæ est simulacrorum
servitus,
</vers>
    <vers num="6"> propter quæ venit ira Dei super
filios incredulitatis;
</vers>
    <vers num="7"> in quibus et vos ambulastis
aliquando, cum viveretis in illis.
</vers>
    <vers num="8"> Nunc autem deponite et vos omnia:
iram, indignationem, malitiam, blasphemiam, turpem sermonem de ore
vestro;
</vers>
    <vers num="9"> nolite mentiri invicem, qui exuistis
vos veterem hominem cum actibus eius
</vers>
    <vers num="10"> et induistis novum, eum, qui
renovatur in agnitionem secundum imaginem eius, qui creavit
eum,
</vers>
    <vers num="11"> ubi non est Græcus et Iudæus,
circumcisio et præputium, barbarus, Scytha, servus, liber, sed
omnia et in omnibus Christus.
</vers>
    <vers num="12"> Induite vos ergo, sicut electi Dei,
sancti et dilecti, viscera misericordiæ, benignitatem,
humilitatem, mansuetudinem, longanimitatem,
</vers>
    <vers num="13"> supportantes invicem et donantes
vobis ipsis, si quis adversus aliquem habet querelam; sicut et
Dominus donavit vobis, ita et vos;
</vers>
    <vers num="14"> super omnia autem hæc: caritatem,
quod est vinculum perfectionis.
</vers>
    <vers num="15"> Et pax Christi dominetur in cordibus
vestris, ad quam et vocati estis in uno corpore. Et grati
estote.
</vers>
    <vers num="16"> Verbum Christi habitet in vobis
abundanter, in omni sapientia docentes et commonentes vosmetipsos
psalmis, hymnis, canticis spiritalibus, in gratia cantantes in
cordibus vestris Deo;
</vers>
    <vers num="17"> et omne, quodcumque facitis in verbo
aut in opere, omnia in nomine Domini Iesu gratias agentes Deo Patri
per ipsum.
</vers>
    <vers num="18"> Mulieres, subditæ estote viris,
sicut oportet in Domino.
</vers>
    <vers num="19"> Viri, diligite uxores et nolite
amari esse ad illas.
</vers>
    <vers num="20"> Filii, obœdite parentibus per
omnia; hoc enim placitum est in Domino.
</vers>
    <vers num="21"> Patres, nolite ad indignationem
provocare filios vestros, ut non pusillo animo fiant.
</vers>
    <vers num="22"> Servi, obœdite per omnia dominis
carnalibus, non ad oculum servientes, quasi hominibus placentes,
sed in simplicitate cordis, timentes Dominum.
</vers>
    <vers num="23"> Quodcumque facitis, ex animo
operamini sicut Domino et non hominibus,
</vers>
    <vers num="24"> scientes quod a Domino accipietis
retributionem hereditatis. Domino Christo servite;
</vers>
    <vers num="25"> qui enim iniuriam facit, recipiet id
quod inique gessit, et non est personarum acceptio.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Domini, quod iustum est et æquum,
servis præstate, scientes quoniam et vos Dominum habetis in
cælo.
</vers>
    <vers num="2"> Orationi instate, vigilantes in ea in
gratiarum actione,
</vers>
    <vers num="3"> orantes simul et pro nobis, ut Deus
aperiat nobis ostium sermonis ad loquendum mysterium Christi,
propter quod etiam vinctus sum,
</vers>
    <vers num="4"> ut manifestem illud, ita ut oportet
me loqui.
</vers>
    <vers num="5"> In sapientia ambulate ad eos, qui
foris sunt, tempus redimentes.
</vers>
    <vers num="6"> Sermo vester semper sit in gratia,
sale conditus, ut sciatis quomodo oporteat vos unicuique
respondere.
</vers>
    <vers num="7"> Quæ circa me sunt, omnia vobis nota
faciet Tychicus, carissimus frater et fidelis minister et conservus
in Domino,
</vers>
    <vers num="8"> quem misi ad vos ad hoc ipsum, ut
cognoscatis, quæ circa nos sunt, et consoletur corda vestra,
</vers>
    <vers num="9"> cum Onesimo fideli et carissimo
fratre, qui est ex vobis; omnia, quæ hic aguntur, nota facient
vobis.
</vers>
    <vers num="10"> Salutat vos Aristarchus concaptivus
meus et Marcus consobrinus Barnabæ, de quo accepistis mandata
— si venerit ad vos, excipite illum —
</vers>
    <vers num="11"> et Iesus, qui dicitur Iustus, qui
sunt ex circumcisione; hi soli adiutores in regno Dei, qui mihi
fuerunt solacio.
</vers>
    <vers num="12"> Salutat vos Epaphras, qui ex vobis
est, servus Christi Iesu, semper certans pro vobis in orationibus,
ut stetis perfecti et impleti in omni voluntate Dei.
</vers>
    <vers num="13"> Testimonium enim illi perhibeo, quod
habet multum laborem pro vobis et pro his, qui sunt Laodiciæ et
qui Hierapoli.
</vers>
    <vers num="14"> Salutat vos Lucas, medicus
carissimus, et Demas.
</vers>
    <vers num="15"> Salutate fratres, qui sunt
Laodiciæ, et Nympham et, quæ in domo eius est, ecclesiam.
</vers>
    <vers num="16"> Et cum lecta fuerit apud vos
epistula, facite ut et in Laodicensium ecclesia legatur, et eam,
quæ ex Laodicia est, vos quoque legatis.
</vers>
    <vers num="17"> Et dicite Archippo:
« Vide ministerium, quod accepisti in Domino, ut illud
impleas ».
</vers>
    <vers num="18"> Salutatio mea manu Pauli. Memores
estote vinculorum meorum.
Gratia vobiscum.</vers>
  </cap>
</romanliturgy>
