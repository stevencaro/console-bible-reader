<?xml version="1.0" encoding="utf-8"?>
<romanliturgy lingua="la" elibro="ag">
  <titulum>Prophetia Aggæi</titulum>
  <subtitulum>Capitulum 1</subtitulum>
  <cap num="1">
    <vers num="1"> In anno secundo Darii regis, in
mense sexto, in die prima mensis, factum est verbum Domini in manu
Aggæi prophetæ ad Zorobabel filium Salathiel ducem Iudæ et ad
Iesua filium Iosedec sacerdotem magnum dicens:
</vers>
    <vers num="2"> « Hæc ait Dominus
exercituum dicens: Populus iste dicit: “Nondum venit tempus
domus Domini ædificandæ” ».
</vers>
    <vers num="3"> Et factum est verbum Domini in manu
Aggæi prophetæ dicens:
</vers>
    <vers num="4"> « Numquid tempus vobis
est, ut habitetis in domibus laqueatis, et domus ista deserta?
</vers>
    <vers num="5"> Et nunc hæc dicit Dominus
exercituum: Ponite corda vestra super vias vestras:
</vers>
    <vers num="6"> seminastis multum et intulistis
parum, comedistis et non estis satiati, bibistis et non estis
inebriati, operuistis vos et non estis calefacti, et, qui pro
mercede operatus est, misit eam in sacculum pertusum.
</vers>
    <vers num="7"> Hæc dicit Dominus exercituum: Ponite
corda vestra super vias vestras.
</vers>
    <vers num="8"> Ascendite in montem, portate lignum
et ædificate domum, et acceptabilis mihi erit et glorificabor,
dicit Dominus.
</vers>
    <vers num="9"> Respexistis ad amplius, et ecce
factum est minus; et intulistis in domum, et exsufflavi illud. Quam
ob causam?, dicit Dominus exercituum. Quia domus mea deserta est,
et vos festinatis unusquisque in domum suam.
</vers>
    <vers num="10"> Propter hoc super vos prohibiti sunt
cæli, ne darent rorem, et terra prohibita est, ne daret fructum
suum.
</vers>
    <vers num="11"> Et vocavi siccitatem super terram et
super montes et super triticum et super vinum et super oleum et,
quæcumque profert humus, et super homines et super iumenta et
super omnem laborem manuum ».
</vers>
    <vers num="12"> Et audivit Zorobabel filius
Salathiel et Iesua filius Iosedec sacerdos magnus et omnes
reliquiæ populi vocem Domini Dei sui et verba Aggæi prophetæ,
sicut misit eum Dominus Deus eorum ad ipsos; et timuit populus a
facie Domini.
</vers>
    <vers num="13"> Et dixit Aggæus nuntius Domini
secundum mandatum Domini populo dicens: « Ego vobiscum,
dicit Dominus ».
</vers>
    <vers num="14"> Et suscitavit Dominus spiritum
Zorobabel filii Salathiel ducis Iudæ et spiritum Iesua filii
Iosedec sacerdotis magni et spiritum reliquorum omnium de populo;
et ingressi sunt et faciebant opus in domo Domini exercituum Dei
sui.
</vers>
    <vers num="15"> In die vicesima et quarta mensis, in
sexto mense, in anno secundo Darii regis.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> In septimo mense, vicesima et
prima mensis, factum est verbum Domini in manu Aggæi prophetæ
dicens:
</vers>
    <vers num="2"> « Loquere ad Zorobabel
filium Salathiel ducem Iudæ et ad Iesua filium Iosedec sacerdotem
magnum et ad reliquos populi dicens:
</vers>
    <vers num="3"> Quis in vobis est derelictus, qui
vidit domum istam in gloria sua prima? Et quid vos videtis eam
nunc? Numquid non ita est quasi non sit in oculis vestris?
</vers>
    <vers num="4"> Sed et nunc confortare, Zorobabel,
dicit Dominus, et confortare, Iesua fili Iosedec sacerdos magne, et
confortare, omnis popule terræ, dicit Dominus exercituum; et
facite, quoniam ego vobiscum sum, dicit Dominus exercituum.
</vers>
    <vers num="5"> Verbum quod pepigi vobiscum, cum
egrederemini de terra Ægypti, et spiritus meus stat in medio
vestrum; nolite timere.
</vers>
    <vers num="6"> Quia hæc dicit Dominus exercituum:
Adhuc unum modicum est, et ego commovebo cælum et terram et mare
et aridam.
</vers>
    <vers num="7"> Et movebo omnes gentes, et venient
thesauri cunctarum gentium, et implebo domum istam gloria, dicit
Dominus exercituum.
</vers>
    <vers num="8"> Meum est argentum et meum est aurum,
dicit Dominus exercituum.
</vers>
    <vers num="9"> Maior erit gloria domus istius
novissima plus quam prima, dicit Dominus exercituum; et in loco
isto dabo pacem, dicit Dominus exercituum ».
</vers>
    <vers num="10"> In vicesima et quarta noni mensis,
in anno secundo Darii, factum est verbum Domini ad Aggæum
prophetam dicens:
</vers>
    <vers num="11"> « Hæc dicit Dominus
exercituum: Interroga sacerdotes legem dicens:
</vers>
    <vers num="12"> Si tulerit homo carnem sanctificatam
in ora vestimenti sui et tetigerit de summitate eius panem aut
pulmentum aut vinum aut oleum aut omnem cibum, numquid
sanctificabitur? ». Respondentes autem sacerdotes
dixerunt: « Non ».
</vers>
    <vers num="13"> Et dixit Aggæus: « Si
tetigerit pollutus cadavere omnia hæc, numquid
contaminabuntur? ». Et responderunt sacerdotes et
dixerunt: « Contaminabuntur ».
</vers>
    <vers num="14"> Et respondit Aggæus et dixit:
« Sic populus iste et sic gens ista ante faciem meam,
dicit Dominus, et sic omne opus manuum eorum et omnia, quæ
offerunt ibi, contaminata sunt.
</vers>
    <vers num="15"> Et nunc ponite corda vestra a die
hac et supra: Antequam poneretur lapis super lapidem in templo
Domini,
</vers>
    <vers num="16"> quid fuistis? Cum accederetis ad
acervum viginti modiorum, erant decem; cum intraretis ad torcular,
ut hauriretis quinquaginta lagenas, erant viginti.
</vers>
    <vers num="17"> Percussi vos ariditate et rubigine
et grandine omnia opera manuum vestrarum, et non fuit in vobis qui
reverteretur ad me, dicit Dominus.
</vers>
    <vers num="18"> Ponite corda vestra ex die ista et
in futurum, a die vicesima et quarta noni mensis, a die, qua
fundamenta iacta sunt templi Domini, ponite super cor vestrum.
</vers>
    <vers num="19"> Numquid adhuc semen in horreo est,
et adhuc vinea et ficus et malogranatum et lignum olivæ non
portavit fructum? Ex die hac benedicam ».
</vers>
    <vers num="20"> Et factum est verbum Domini secundo
ad Aggæum in vicesima et quarta mensis dicens:
</vers>
    <vers num="21"> « Loquere ad Zorobabel
ducem Iudæ dicens: Ego movebo cælum pariter et terram
</vers>
    <vers num="22"> et subvertam solium regnorum et
conteram fortitudinem regnorum gentium et subvertam quadrigam et
ascensores eius; et descendent equi et ascensores eorum,
unusquisque percussus gladio fratris sui.
</vers>
    <vers num="23"> In die illo, dicit Dominus
exercituum, assumam te, Zorobabel fili Salathiel, serve meus, dicit
Dominus, et ponam te quasi signaculum, quia te elegi »,
dicit Dominus exercituum.</vers>
  </cap>
</romanliturgy>
