<?xml version="1.0" encoding="utf-8"?>
<romanliturgy lingua="la" elibro="bar">
  <titulum>Liber Baruch</titulum>
  <subtitulum>Capitulum 1</subtitulum>
  <cap num="1">
    <vers num="1"> Et hæc verba, quæ scripsit
Baruch filius Neriæ filii Maasiæ filii Sedeciæ filii Asadei
filii Helciæ in Babylone,
</vers>
    <vers num="2"> in anno quinto, in septima die
mensis, in tempore quo ceperunt Chaldæi Ierusalem et incenderunt
eam igni.
</vers>
    <vers num="3"> Et legit Baruch verba libri huius in
aures Iechoniæ filii Ioachim regis Iudæ et in aures omnis populi
venientis ad librum
</vers>
    <vers num="4"> et in aures potentium et filiorum
regum et in aures seniorum et in aures omnis populi a minimo usque
ad maximum universorum habitantium in Babylonia, ad flumen Sud.
</vers>
    <vers num="5"> Et flebant et ieiunabant et orabant
in conspectu Domini.
</vers>
    <vers num="6"> Et collegerunt argentum, prout
poterant manus singulorum,
</vers>
    <vers num="7"> et miserunt in Ierusalem ad Ioachim
filium Helciæ filii Salom sacerdotem et ad sacerdotes et ad omnem
populum, qui inventi sunt cum illo in Ierusalem,
</vers>
    <vers num="8"> cum acciperet vasa domus Domini, quæ
ablata fuerant de templo, ut referret ea in terram Iudæ, decima
die mensis Sivan: vasa argentea, quæ fecit Sedecias filius Iosiæ
rex Iudæ,
</vers>
    <vers num="9"> postquam adduxit Nabuchodonosor rex
Babylonis Iechoniam et principes et inclusores et potentes et
populum terræ ex Ierusalem et induxit eos in Babylonem.
</vers>
    <vers num="10"> Et dixerunt: “Ecce misimus ad
vos pecuniam; emite ex ea pecunia holocausta et pro peccato et tus
et facite oblationem et afferte super altare Domini Dei nostri;
</vers>
    <vers num="11"> et orate pro vita Nabuchodonosor
regis Babylonis et pro vita Balthasar filii eius, ut sint dies
eorum, sicuti sunt dies cæli super terram;
</vers>
    <vers num="12"> et dabit Dominus virtutem nobis et
illuminabit oculos nostros, et vivemus sub umbra Nabuchodonosor
regis Babylonis et sub umbra Balthasar filii eius et serviemus eis
multis diebus et inveniemus gratiam in conspectu eorum.
</vers>
    <vers num="13"> Et orate pro nobis ad Dominum Deum
nostrum, quia peccavimus Domino Deo nostro, et non avertit se
indignatio Domini et ira eius a nobis usque in hunc diem.
</vers>
    <vers num="14"> Et legetis librum hunc, quem misimus
ad vos recitari in domo Domini, in die sollemni et in diebus
constitutis,
</vers>
    <vers num="15"> et dicetis:
Domino Deo nostro iustitia, nobis autem confusio faciei, sicut
hodiernus dies homini Iudæ et habitatoribus Ierusalem
</vers>
    <vers num="16"> et regibus nostris et principibus
nostris et sacerdotibus nostris et prophetis nostris et patribus
nostris:
</vers>
    <vers num="17"> peccavimus enim ante Dominum et non
credidimus ei
</vers>
    <vers num="18"> et non audivimus vocem Domini Dei
nostri, ut ambularemus in mandatis Domini, quæ dedit ante faciem
nostram.
</vers>
    <vers num="19"> A die qua Dominus eduxit patres
nostros de terra Ægypti et usque ad hanc diem eramus contumaces in
Dominum Deum nostrum et temere egimus, ne audiremus vocem eius,
</vers>
    <vers num="20"> et adhæserunt nobis mala et
maledictio, quam constituit Dominus Moysi servo suo in die, qua
eduxit patres nostros de terra Ægypti dare nobis terram fluentem
lac et mel, sicut hic dies.
</vers>
    <vers num="21"> Et non audivimus vocem Domini Dei
nostri secundum omnia verba prophetarum, quos misit ad nos,
</vers>
    <vers num="22"> et abivimus unusquisque in sensu
cordis nostri mali ad serviendum diis alienis, facientes mala sub
oculis Dei nostri.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et statuit Dominus verbum suum,
quod locutus est super nos et super iudices nostros, qui iudicabant
Israel, et super reges nostros et super principes nostros et super
omnem hominem Israel et Iudæ,
</vers>
    <vers num="2"> ut induceret super nos mala magna,
quæ non sunt facta sub omni cælo, secundum quæ fecit in
Ierusalem, secundum ea quæ scripta sunt in lege Moysi,
</vers>
    <vers num="3"> comedere nos unumquemque carnes filii
sui et unumquemque carnes filiæ suæ.
</vers>
    <vers num="4"> Et dedit illos subditos omnibus
regnis, quæ in circuitu nostro sunt, in opprobrium et in
desolationem in omnibus populis, qui in circuitu nostro sunt, quo
dispersit illos Dominus,
</vers>
    <vers num="5"> et facti sunt subtus et non supra,
quia peccavimus Deo nostro non obœdiendo voci eius.
</vers>
    <vers num="6"> Domino Deo nostro iustitia, nobis
autem et patribus nostris confusio faciei, sicut hic dies;
</vers>
    <vers num="7"> quæ locutus est Dominus super nos,
omnia mala hæc venerunt super nos,
</vers>
    <vers num="8"> et non sumus deprecati faciem Domini,
ut averteremur unusquisque a cogitationibus cordis nostri
pessimi.
</vers>
    <vers num="9"> Et vigilavit Dominus super mala et
induxit ea super nos, quia iustus est Dominus in omnibus operibus
suis, quæ mandavit nobis.
</vers>
    <vers num="10"> Et non obœdivimus voci eius, ut
ambularemus in præceptis Domini, quæ dedit ante faciem
nostram.
</vers>
    <vers num="11"> Et nunc, Domine, Deus Israel, qui
eduxisti populum tuum de terra Ægypti in manu valida, in signis et
portentis et in virtute magna et in brachio excelso et fecisti tibi
nomen, sicut hic dies,
</vers>
    <vers num="12"> peccavimus, impie fecimus, inique
egimus, Domine Deus noster, in omnibus iustificationibus tuis.
</vers>
    <vers num="13"> Avertatur ira tua a nobis, quia
derelicti sumus pauci in gentibus, quo dispersisti nos.
</vers>
    <vers num="14"> Exaudi, Domine, orationem nostram et
deprecationem nostram et eripe nos propter te et da nobis gratiam
ante faciem eorum, qui nos abduxerunt,
</vers>
    <vers num="15"> ut sciat omnis terra quia tu es
Dominus Deus noster, et quia nomen tuum invocatum est super Israel
et super genus eius.
</vers>
    <vers num="16"> Domine, prospice de domo sancta tua
et attende in nos; inclina, Domine, aurem tuam et audi.
</vers>
    <vers num="17"> Aperi, Domine, oculos tuos et vide,
quia non mortui, qui in inferno sunt, quorum spiritus ablatus est a
visceribus eorum, dabunt gloriam et iustificationem Domino,
</vers>
    <vers num="18"> sed anima, quæ tristis est super
magnitudinem, quæ incedit curva et infirma, et oculi deficientes
et anima esuriens dabunt tibi gloriam et iustitiam, Domine.
</vers>
    <vers num="19"> Quia non in iustificationibus patrum
nostrorum et regum nostrorum nos prosternimus preces nostras ante
faciem tuam, Domine Deus noster;
</vers>
    <vers num="20"> quia immisisti indignationem tuam et
iram tuam super nos, sicut locutus es in manibus puerorum tuorum
prophetarum dicens:
</vers>
    <vers num="21"> “Sic dicit Dominus: Inclinate
umerum vestrum et servite regi Babylonis et sedebitis super terram,
quam dedi patribus vestris.
</vers>
    <vers num="22"> Et si non audieritis vocem Domini,
ut serviatis regi Babylonis, deficere faciam a civitatibus Iudæ et
a plateis Ierusalem
</vers>
    <vers num="23"> vocem lætitiæ et vocem
iucunditatis et vocem sponsi et vocem sponsæ, et erit omnis terra
sine vestigio ab inhabitantibus”.
</vers>
    <vers num="24"> Et non audivimus vocem tuam, ut
serviremus regi Babylonis; et statuisti verba tua, quæ locutus es
in manibus puerorum tuorum prophetarum, ut eicerentur ossa regum
nostrorum et ossa patrum nostrorum de loco suo;
</vers>
    <vers num="25"> et ecce sunt proiecta in calore diei
et in gelu noctis, et mortui sunt in doloribus malis, in fame et in
gladio et in peste.
</vers>
    <vers num="26"> Et posuisti domum, super quam
invocatum est nomen tuum, sicut hic dies propter malitiam domus
Israel et domus Iudæ.
</vers>
    <vers num="27"> Et fecisti in nos, Domine Deus
noster, secundum omnem moderationem tuam et secundum omnem
miserationem tuam magnam,
</vers>
    <vers num="28"> sicut locutus es in manu pueri tui
Moysi in die, quo mandasti ei scribere legem tuam coram filiis
Israel
</vers>
    <vers num="29"> dicens: “Si non audieritis
vocem meam, profecto turba hæc magna et multa convertetur in
parvam inter gentes, quo eos dispergam;
</vers>
    <vers num="30"> quia scivi quod me non audient, quia
populus est dura cervice. Et convertentur ad cor suum in terra
captivitatis suæ
</vers>
    <vers num="31"> et scient quia ego Dominus Deus
illorum, et dabo illis cor intellegens et aures audientes,
</vers>
    <vers num="32"> et laudabunt me in terra
captivitatis suæ et memores erunt nominis mei;
</vers>
    <vers num="33"> et avertent se a dorso suo duro et a
nequissimis adinventionibus suis, quia memores erunt viæ patrum
suorum, qui peccaverunt coram Domino.
</vers>
    <vers num="34"> Et convertam eos in terram, quam
iuravi patribus eorum, Abraham, Isaac et Iacob; et possidebunt eam
et multiplicabo eos, et non minorabuntur;
</vers>
    <vers num="35"> et statuam illis testamentum
æternum, ut sim illis in Deum, et ipsi erunt mihi in populum, et
ultra iam non movebo populum meum Israel a terra, quam dedi
illis”.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Domine omnipotens, Deus Israel,
anima in angustiis et spiritus anxius clamat ad te.
</vers>
    <vers num="2"> Audi, Domine, et miserere, quia
peccavimus in conspectu tuo;
</vers>
    <vers num="3"> quia tu sedens es in æternum, et nos
pereuntes in æternum.
</vers>
    <vers num="4"> Domine omnipotens, Deus Israel, audi
nunc orationem defunctorum Israel et filiorum eorum, qui
peccaverunt in conspectu tuo, qui non audierunt vocem Domini Dei
sui, et adhæserunt nobis mala.
</vers>
    <vers num="5"> Noli memor esse iniquitatum patrum
nostrorum, sed memor esto manus tuæ et nominis tui in hoc
tempore,
</vers>
    <vers num="6"> quia tu es Dominus Deus noster, et
laudabimus te, Domine,
</vers>
    <vers num="7"> quia propter hoc dedisti timorem tuum
in cor nostrum, ut invocaremus nomen tuum; et laudabimus te in
captivitate nostra, quia avertimus a corde nostro omnem iniquitatem
patrum nostrorum, qui peccaverunt in conspectu tuo.
</vers>
    <vers num="8"> Ecce nos hodie in captivitate nostra,
quo nos dispersisti in opprobrium et in maledictum et in
expiationem, secundum omnes iniquitates patrum nostrorum, qui
discesserunt a Domino Deo nostro ».
</vers>
    <vers num="9"> Audi, Israel, mandata vitæ;
auribus percipite, ut sciatis prudentiam.
</vers>
    <vers num="10"> Quid est, Israel?
Quid est quod in terra es inimicorum?
</vers>
    <vers num="11"> Inveterasti in terra aliena,
coinquinatus es mortuis,
reputatus es cum eis, qui apud inferos sunt.
</vers>
    <vers num="12"> Dereliquisti fontem sapientiæ!
</vers>
    <vers num="13"> Si in via Dei ambulasses,
habitasses in pace in æternum.
</vers>
    <vers num="14"> Disce, ubi sit prudentia,
ubi fortitudo, ubi sit intellectus,
ut scias simul, ubi sit longiturnitas dierum et vita,
ubi sit lumen oculorum et pax.
</vers>
    <vers num="15"> Quis invenit locum eius?
Et quis intravit in thesauros eius?
</vers>
    <vers num="16"> Ubi sunt principes gentium
et qui dominantur bestiis, quæ sunt super terram,
</vers>
    <vers num="17"> qui in avibus cæli ludunt,
</vers>
    <vers num="18"> qui argentum thesaurizant et
aurum,
in quo confidunt homines,
neque est finis acquisitionis eorum;
qui argentum fabricant et solliciti sunt,
nec est inquisitio operum illorum?
</vers>
    <vers num="19"> Exterminati sunt et ad inferos
descenderunt,
et alii loco eorum surrexerunt.
</vers>
    <vers num="20"> Iuvenes viderunt lumen et
habitaverunt super terram;
viam autem disciplinæ non cognoverunt
</vers>
    <vers num="21"> nec intellexerunt semitas eius;
neque susceperunt eam filii eorum,
a via eorum longe facti sunt.
</vers>
    <vers num="22"> Neque audita est in Chanaan
neque visa est in Theman.
</vers>
    <vers num="23"> Filii quoque Agar, qui exquirunt
sapientiam super terram,
negotiatores Merran et Theman
et fabulatores et inquisitores prudentiæ:
viam autem sapientiæ non cognoverunt
neque commemorati sunt semitas eius.
</vers>
    <vers num="24"> O Israel, quam magna est domus
Dei,
et ingens locus possessionis eius!
</vers>
    <vers num="25"> Magnus est et non habet finem,
excelsus est et immensus.
</vers>
    <vers num="26"> Ibi fuerunt gigantes nominati illi,
qui ab initio fuerunt,
statura magna, scientes bellum.
</vers>
    <vers num="27"> Non illos elegit Deus
neque viam disciplinæ dedit illis;
</vers>
    <vers num="28"> et perierunt, quia non habuerunt
prudentiam,
perierunt propter insipientiam suam.
</vers>
    <vers num="29"> Quis ascendit in cælum et accepit
eam
et deduxit eam de nubibus?
</vers>
    <vers num="30"> Quis transfretavit mare et invenit
eam
et apportabit eam auro electo?
</vers>
    <vers num="31"> Non est qui noverit viam eius,
neque qui cogitet semitam eius.
</vers>
    <vers num="32"> Sed qui scit omnia, novit eam,
adinvenit eam prudentia sua;
qui composuit terram in æternum tempus,
implevit eam iumentis quadrupedibus;
</vers>
    <vers num="33"> qui mittit lumen et vadit,
vocavit illud, et obœdivit ei in tremore.
</vers>
    <vers num="34"> Stellæ autem splenduerunt in
custodiis suis
et lætatæ sunt.
</vers>
    <vers num="35"> Vocavit eas, et dixerunt:
“Adsumus”;
luxerunt cum lætitia ei, qui fecit eas.
</vers>
    <vers num="36"> Hic est Deus noster,
non æstimabitur alter adversus eum.
</vers>
    <vers num="37"> Invenit omnem viam disciplinæ
et dedit eam Iacob puero suo
et Israel dilecto suo.
</vers>
    <vers num="38"> Post hæc super terram visa est
et inter homines conversata est.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Ipsa est liber præceptorum Dei
et lex, quæ permanet in æternum.
Omnes, qui tenent eam, ad vitam;
qui autem relinquunt eam, morientur.
</vers>
    <vers num="2"> Convertere, Iacob, et apprehende
eam;
perambula ad splendorem in lumine eius.
</vers>
    <vers num="3"> Noli dare alteri gloriam tuam
et dignitates tuas genti alienæ.
</vers>
    <vers num="4"> Beati sumus, Israel,
quia, quæ placent Deo, nobis nota sunt.
</vers>
    <vers num="5"> Confide, popule meus,
memoria Israel:
</vers>
    <vers num="6"> venumdati estis gentibus
non in perditionem,
sed, quia irritastis Deum,
traditi estis adversariis.
</vers>
    <vers num="7"> Exacerbastis enim eum, qui fecit
vos,
sacrificantes dæmonibus et non Deo.
</vers>
    <vers num="8"> Obliti autem estis Deum, qui vos
pavit, Deum æternum,
et contristastis eam, quæ vos enutrivit, Ierusalem.
</vers>
    <vers num="9"> Vidit enim supervenientem vobis iram
a Deo
et dixit: « Audite, vicinæ Sion:
Superinduxit mihi Deus luctum magnum.
</vers>
    <vers num="10"> Vidi enim captivitatem filiorum
meorum et filiarum,
quam superinduxit illis Æternus.
</vers>
    <vers num="11"> Nutrivi enim illos cum
iucunditate,
dimisi autem illos cum fletu et luctu.
</vers>
    <vers num="12"> Nemo gaudeat super me, viduam et
derelictam a multis;
desolata sum propter peccata filiorum meorum,
quia declinaverunt a lege Dei.
</vers>
    <vers num="13"> Iustificationes autem eius non
cognoverunt
neque ambulaverunt in viis mandatorum Dei
neque semitas disciplinæ in iustitia eius ingressi sunt.
</vers>
    <vers num="14"> Veniant vicinæ Sion;
et memores estote captivitatis filiorum meorum et filiarum,
quam superinduxit illis Æternus.
</vers>
    <vers num="15"> Superinduxit enim illis gentem de
longinquo,
gentem improbam et alterius linguæ,
qui non sunt reveriti senem
neque parvulorum miserti sunt
</vers>
    <vers num="16"> et abduxerunt dilectos viduæ
et a filiabus unicam desolaverunt ».
</vers>
    <vers num="17"> Ego autem, quid possum adiuvare
vos?
</vers>
    <vers num="18"> Qui enim superinduxit in vos
mala,
eripiet vos de manu inimicorum vestrorum.
</vers>
    <vers num="19"> Abite, filii, abite;
ego enim derelicta sum sola.
</vers>
    <vers num="20"> Exui me stola pacis,
indui autem me cilicio obsecrationis meæ,
clamabo ad Æternum in diebus meis.
</vers>
    <vers num="21"> Confidite, filii, clamate ad
Deum,
et eripiet vos de dominatione, de manu inimicorum.
</vers>
    <vers num="22"> Ego enim speravi ab Æterno salutem
vestram;
et venit mihi gaudium a Sancto
super misericordia, quæ veniet vobis cito
ab Æterno, salutari vestro.
</vers>
    <vers num="23"> Emisi enim vos cum luctu et
fletu;
reddet autem mihi vos Deus
cum gaudio et lætitia in æternum.
</vers>
    <vers num="24"> Nam, sicut nunc viderunt vicinæ
Sion vestram captivitatem,
sic videbunt cito a Deo vestram salutem,
quæ superveniet vobis cum magna gloria et splendore Æterni.
</vers>
    <vers num="25"> Filii, patienter sustinete iram,
quæ vobis a Deo supervenit;
persecutus est te inimicus tuus,
sed cito videbis perditionem
in cervicem eorum ascendentem.
</vers>
    <vers num="26"> Delicati mei ambulaverunt vias
asperas,
ducti sunt ut grex direptus ab inimicis.
</vers>
    <vers num="27"> Confidite, filii, et clamate ad
Deum;
erit enim vestra ab inductore memoria.
</vers>
    <vers num="28"> Nam sicut fuit mens vestra, ut
erraretis a Deo,
conversi decuplate studium quærendi eum;
</vers>
    <vers num="29"> qui enim induxit in vos mala,
inducet in vos æternam iucunditatem cum salute vestra.
</vers>
    <vers num="30"> Confide, Ierusalem;
consolabitur enim te, qui te nominavit.
</vers>
    <vers num="31"> Miseri, qui te nocuerunt
et qui exsultati sunt in casu tuo!
</vers>
    <vers num="32"> Miseræ civitates, quibus servierunt
filii tui;
misera, quæ accepit filios tuos!
</vers>
    <vers num="33"> Sicut enim gavisa est in tua
ruina
et lætata est in tuo casu,
ita contristabitur in sua solitudine.
</vers>
    <vers num="34"> Et amputabo exsultationem
multitudinis,
et lætitia eius erit in luctum.
</vers>
    <vers num="35"> Ignis enim superveniet illi ab
Æterno
in dies longinquos,
et inhabitabitur a dæmoniis plurimum temporis.
</vers>
    <vers num="36"> Circumspice ad orientem,
Ierusalem,
et vide iucunditatem, quæ a Deo tibi superventura est.
</vers>
    <vers num="37"> Ecce veniunt filii tui, quos
emisisti,
veniunt congregati ab ortu usque ad occasum
verbo Sancti, gaudentes in Dei gloria.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Exue te, Ierusalem, stola luctus
et vexationis tuæ
et indue te decore eius,
quæ a Deo tibi data est gloriæ in æternum.
</vers>
    <vers num="2"> Circumda te diploide iustitiæ, quæ
a Deo est,
et impone mitram capiti tuo gloriæ Æterni.
</vers>
    <vers num="3"> Deus enim ostendet omni, quod sub
cælo est,
splendorem tuum.
</vers>
    <vers num="4"> Vocabitur enim nomen tuum a Deo in
æternum:
Pax iustitiæ et Gloria culturæ Dei.
</vers>
    <vers num="5"> Surge, Ierusalem, et sta in
excelso
et circumspice ad orientem et vide congregatos filios tuos
a solis ortu usque ad occasum
verbo Sancti, gaudentes in memoria Dei.
</vers>
    <vers num="6"> Exierunt enim abs te pedites abducti
ab inimicis;
inducet autem illos ad te
portatos cum gloria sicut thronum regni;
</vers>
    <vers num="7"> constituit enim Deus humiliare
omnem montem excelsum et rupes perennes
et convalles implere ad æqualitatem terræ,
ut ingrediatur Israel in securitate gloriæ Dei.
</vers>
    <vers num="8"> Obumbrabunt autem et silvæ et omne
lignum suavitatis
Israel ex præcepto Dei.
</vers>
    <vers num="9"> Præibit enim Deus Israel cum
lætitia
in lumine maiestatis suæ,
cum misericordia et iustitia,
quæ est ab ipso.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Propter peccata, quæ peccastis
ante Deum, abducemini in Babyloniam captivi a Nabuchodonosor rege
Babyloniorum.
</vers>
    <vers num="2"> Ingressi itaque in Babylonem, eritis
illic annis pluribus et tempus longum usque ad generationes septem;
post hoc autem educam vos inde cum pace.
</vers>
    <vers num="3"> Nunc autem videbitis in Babylone deos
argenteos et aureos et ligneos in umeris portari, ostentantes metum
gentibus.
</vers>
    <vers num="4"> Cavete ergo, ne et vos assimilati
assimilemini alienigenis, et metus vos capiat in ipsis.
</vers>
    <vers num="5"> Videntes turbam ante et retro
adorantem eos, dicite autem in corde vestro: « Te
oportet adorare, Domine ».
</vers>
    <vers num="6"> Angelus enim meus vobiscum est; ipse
autem exquiret animas vestras.
</vers>
    <vers num="7"> Nam lingua eorum polita a fabro; ipsa
etiam inaurata et inargentata falsa sunt et non possunt loqui.
</vers>
    <vers num="8"> Et sicut virgini ornatum amanti,
accepto auro fabricantur
</vers>
    <vers num="9"> coronas super capita deorum suorum.
Interdum autem accidit etiam, ut sacerdotes, subtrahentes a diis
aurum et argentum, erogent illud in semetipsos
</vers>
    <vers num="10"> et dent ex ipso et prostitutis in
lupanari. Et ornant illos ut homines vestimentis, deos argenteos et
aureos et ligneos.
</vers>
    <vers num="11"> Hi autem non liberantur ab ærugine
et tinea.
</vers>
    <vers num="12"> Opertis illis veste purpurea,
extergunt faciem eorum propter pulverem domus, qui est plurimus
super eos.
</vers>
    <vers num="13"> Et sceptrum habet ut homo, iudex
regionis, qui in se peccantem non interficiet.
</vers>
    <vers num="14"> Habet etiam gladium in manu dextera
et securim, se autem de bello et a latronibus non liberabit. Unde
notum est quia non sunt dii;
</vers>
    <vers num="15"> non ergo timueritis eos.
Sicut enim vas hominis confractum inutile fit, tales sunt dii
eorum.
</vers>
    <vers num="16"> Collocatis illis in domo, oculi
eorum pleni sunt pulvere ex pedibus introeuntium.
</vers>
    <vers num="17"> Et sicut alicui, qui regem offendit,
circumsæptæ sunt aulæ, tamquam ad mortem ducto, domus eorum
muniunt sacerdotes ostiis et clausuris et seris, ne a latronibus
exspolientur.
</vers>
    <vers num="18"> Lucernas accendunt et quidem plures
quam sibi ipsis, quarum nullam videre possunt.
</vers>
    <vers num="19"> Sunt autem sicut trabes in domo;
corda vero eorum dicunt elingere serpentes, qui de terra sunt; dum
comedunt eos et vestimentum eorum, non sentiunt.
</vers>
    <vers num="20"> Nigræ fiunt facies eorum a fumo,
qui in domo fit.
</vers>
    <vers num="21"> Super corpus eorum et super caput
volitant noctuæ et hirundines et aves, similiter et cattæ.
</vers>
    <vers num="22"> Unde scietis quia non sunt dii; non
ergo timueritis eos.
</vers>
    <vers num="23"> Aurum enim, quod circa se habent ad
speciem, nisi aliquis exterserit æruginem, non fulgebit; neque
enim, cum conflabantur, sentiebant.
</vers>
    <vers num="24"> Ex omni pretio empta sunt, in quibus
spiritus non est.
</vers>
    <vers num="25"> Sine pedibus, in umeris portantur,
ostentantes ignobilitatem suam hominibus; confunduntur et, qui
excolunt ea,
</vers>
    <vers num="26"> propter quod, ne forte cadat in
terram, per ipsos erigetur. Neque, si quis illud erectum statuerit,
per semetipsum movebitur neque, si inclinatum fuerit, erigetur; sed
sicut mortuis munera illis apponuntur.
</vers>
    <vers num="27"> Hostias vero eorum sacerdotes eorum
vendunt et abutuntur; similiter et uxores eorum, ex ipsis partes
sale condientes, neque mendico neque infirmo aliquid impertiunt. De
sacrificiis eorum menstruatæ et fetæ contingunt.
</vers>
    <vers num="28"> Scientes itaque ex his quia non sunt
dii, ne timueritis eos.
</vers>
    <vers num="29"> Unde enim vocabuntur dii? Quia
mulieres apponunt diis argenteis et aureis et ligneis,
</vers>
    <vers num="30"> et in domibus illorum sacerdotes
sedent habentes tunicas scissas et capita et barbam rasam, quorum
capita nuda sunt.
</vers>
    <vers num="31"> Rugiunt autem clamantes coram diis
suis sicut in cena mortui.
</vers>
    <vers num="32"> A vestimento eorum auferunt
sacerdotes et vestiunt uxores suas et filios suos.
</vers>
    <vers num="33"> Neque si quid mali patiantur ab
aliquo neque si bonum, poterint retribuere; neque constituere regem
possunt neque auferre.
</vers>
    <vers num="34"> Similiter neque divitias neque æs
poterunt dare. Si quis illis votum voverit nec reddiderit, non
requirent.
</vers>
    <vers num="35"> De morte hominem non liberabunt
neque infirmiorem a potentiore eripient.
</vers>
    <vers num="36"> Hominem cæcum ad visum non
restituent, de necessitate hominem non liberabunt.
</vers>
    <vers num="37"> Viduæ non miserebuntur neque
orphano benefacient.
</vers>
    <vers num="38"> Lapidibus de monte similes sunt,
lignea et inaurata et inargentata; qui autem excolunt illa,
confundentur.
</vers>
    <vers num="39"> Quomodo ergo æstimandum aut
dicendum est esse illos deos?
</vers>
    <vers num="40"> Adhuc etiam ipsi Chaldæi non
honorant ea; qui cum viderint mutum non posse loqui, afferunt Bel
postulantes illum loqui,
</vers>
    <vers num="41"> quasi ipse possit sentire. Et non
possunt ipsi, cum intellexerint, relinquere ea; sensum enim non
habent.
</vers>
    <vers num="42"> Mulieres autem circumdatæ funibus
in viis sedent succendentes furfurem;
</vers>
    <vers num="43"> cum autem aliqua ex ipsis, attracta
ab aliquo transeunte, dormierit cum eo, proximæ suæ exprobrat
quod ea non sit digna habita, sicut ipsa, neque funis eius
diruptus.
</vers>
    <vers num="44"> Omnia autem, quæ illis fiunt, falsa
sunt; quomodo ergo æstimandum est aut dicendum illos esse
deos?
</vers>
    <vers num="45"> A fabris et ab aurificibus facti
sunt; nihil aliud erunt, nisi id quod volunt artifices.
</vers>
    <vers num="46"> Ipsi etiam, qui ea faciunt, non
erunt multi temporis; itaque numquid possunt, quæ ab ipsis
fabricata sunt, esse dii?
</vers>
    <vers num="47"> Reliquerunt enim falsa et opprobrium
postea futuris.
</vers>
    <vers num="48"> Nam cum supervenerit illis prœlium
et mala, cogitant apud se sacerdotes, ubi se abscondant cum
illis.
</vers>
    <vers num="49"> Quomodo ergo non est sentiendum quia
non sunt dii, qui nec liberant se de bello nec de malis?
</vers>
    <vers num="50"> Nam cum sint lignea et inaurata et
inargentata, scietur postea quia falsa sunt; gentibus universis et
regibus manifestum erit quia non sunt dii sed opera manuum hominum,
et nullum Dei opus in illis est.
</vers>
    <vers num="51"> Cui ergo non notum est quod non sunt
dii?
</vers>
    <vers num="52"> Regem enim regioni non suscitabunt
neque pluviam hominibus dabunt.
</vers>
    <vers num="53"> Iudicium quoque eorum non discernent
nec regiones liberabunt iniuriam patientes, quia nihil possunt
sicut corniculæ inter medium cæli et terræ.
</vers>
    <vers num="54"> Etenim cum inciderit in domum deorum
ligneorum vel inauratorum vel inargentatorum ignis, sacerdotes
quidem ipsorum fugient et liberabuntur; ipsi vero sicut trabes in
medio comburentur.
</vers>
    <vers num="55"> Regi autem et hostibus non
resistent. Quomodo ergo æstimandum est aut recipiendum quia dii
sunt?
</vers>
    <vers num="56"> Neque a furibus neque a latronibus
se liberabunt dii lignei et inaurati et inargentati;
</vers>
    <vers num="57"> quibus hi fortiores sunt, quia aurum
et argentum et vestimentum, quo operti sunt, auferent illis et
abibunt; nec illi sibi auxilium ferent.
</vers>
    <vers num="58"> Itaque melius est esse regem
ostentantem virtutem suam aut vas in domo utile, quo uti potest is,
qui possidet illud, quam falsi dii, aut etiam ostium in domo, quod
custodit, quæ in ea sunt, quam falsi dii, et columna lignea in
regiis quam falsi dii.
</vers>
    <vers num="59"> Sol quidem et luna et sidera, cum
sint splendida et emissa ad utilitates, obœdiunt;
</vers>
    <vers num="60"> similiter et fulgur cum apparuerit,
perspicuum est; eodem modo et spiritus in omni regione spirat;
</vers>
    <vers num="61"> et nubes, quibus cum imperatum
fuerit a Deo perambulare universum orbem, perficiunt, quod
imperatum est;
</vers>
    <vers num="62"> ignis etiam missus desuper, ut
consumat montes et silvas, facit, quod præceptum est: hæc autem
neque speciebus neque virtutibus uni eorum similia sunt.
</vers>
    <vers num="63"> Unde neque æstimandum est neque
dicendum illos esse deos, quando non possunt neque iudicium
iudicare neque benefacere hominibus.
</vers>
    <vers num="64"> Scientes itaque quia non sunt dii,
ne timueritis eos.
</vers>
    <vers num="65"> Neque enim regibus maledicent neque
benedicent.
</vers>
    <vers num="66"> Signa in cælo gentibus non
ostendent neque ut sol lucebunt neque illuminabunt sicut luna.
</vers>
    <vers num="67"> Bestiæ meliores sunt illis, quæ
possunt, fugientes sub tegumentum, prodesse sibi.
</vers>
    <vers num="68"> Nullo itaque modo nobis est
manifestum quia sunt dii; propter quod ne timueritis eos.
</vers>
    <vers num="69"> Nam sicut in cucumerario formido
nihil custodit, ita sunt dii illorum lignei et inaurati et
inargentati.
</vers>
    <vers num="70"> Eodem modo et in horto spinæ albæ,
super quam omnis avis sedet; similiter et mortuo proiecto in
tenebris similes sunt dii eorum lignei et inaurati et
inargentati.
</vers>
    <vers num="71"> A purpura et bysso, quæ super illos
tineant, scietis quia non sunt dii; ipsa etiam postremo comeduntur,
et erit opprobrium in regione.
</vers>
    <vers num="72"> Melior est ergo homo iustus, qui non
habet simulacra, nam erit longe ab opprobriis.</vers>
  </cap>
</romanliturgy>
