<?xml version="1.0" encoding="utf-8"?>
<romanliturgy lingua="la" elibro="num">
  <titulum>Liber Numeri</titulum>
  <subtitulum>Capitulum 1</subtitulum>
  <cap num="1">
    <vers num="1"> Locutusque est Dominus ad Moysen
in deserto Sinai in tabernaculo conventus, prima die mensis
secundi, anno altero egressionis eorum ex Ægypto, dicens:
</vers>
    <vers num="2"> « Tollite summam universæ
congregationis filiorum Israel per cognationes et domos suas et
nomina singulorum, quidquid sexus est masculini
</vers>
    <vers num="3"> a vicesimo anno et supra omnium ex
Israel, qui possunt ad bella procedere, et numerabitis eos per
turmas suas, tu et Aaron.
</vers>
    <vers num="4"> Eritque vobiscum vir per tribum,
princeps domus patrum suorum,
</vers>
    <vers num="5"> quorum ista sunt nomina: de Ruben
Elisur filius Sedeur;
</vers>
    <vers num="6"> de Simeon Salamiel filius
Surisaddai;
</vers>
    <vers num="7"> de Iuda Naasson filius Aminadab;
</vers>
    <vers num="8"> de Issachar Nathanael filius
Suar;
</vers>
    <vers num="9"> de Zabulon Eliab filius Helon.
</vers>
    <vers num="10"> Filiorum autem Ioseph: de Ephraim
Elisama filius Ammiud; de Manasse Gamaliel filius Phadassur.
</vers>
    <vers num="11"> De Beniamin Abidan filius
Gedeonis;
</vers>
    <vers num="12"> de Dan Ahiezer filius
Ammisaddai;
</vers>
    <vers num="13"> de Aser Phegiel filius Ochran;
</vers>
    <vers num="14"> de Gad Eliasaph filius Deuel;
</vers>
    <vers num="15"> de Nephthali Ahira filius
Enan ».
</vers>
    <vers num="16"> Hi viri nobilissimi congregationis
principes tribuum patrum suorum et capita milium Israel.
</vers>
    <vers num="17"> Quos tulerunt Moyses et Aaron
nominatim designatos
</vers>
    <vers num="18"> et omnem congregationem
congregaverunt primo die mensis secundi recensentes eos per
cognationes et domos patrum eorum, per nomina singulorum a vicesimo
anno et supra per capita,
</vers>
    <vers num="19"> sicut præceperat Dominus Moysi.
Numeratique sunt in deserto Sinai.
</vers>
    <vers num="20"> De Ruben primogenito Israelis
generationes per familias ac domos patrum suorum, per nomina
capitum singulorum omne quod sexus est masculini a vicesimo anno et
supra procedentium ad bellum.
</vers>
    <vers num="21"> Recensiti tribus Ruben quadraginta
sex milia quingenti.
</vers>
    <vers num="22"> De filiis Simeon generationes per
familias ac domos cognationum suarum recensiti sunt per nomina et
capita singulorum omne quod sexus est masculini a vicesimo anno et
supra procedentium ad bellum.
</vers>
    <vers num="23"> Recensiti tribus Simeon quinquaginta
novem milia trecenti.
</vers>
    <vers num="24"> De filiis Gad generationes per
familias ac domos cognationum suarum recensiti sunt per nomina
singulorum a viginti annis et supra omnes, qui ad bella
procederent,
</vers>
    <vers num="25"> quadraginta quinque milia sescenti
quinquaginta.
</vers>
    <vers num="26"> De filiis Iudæ generationes per
familias ac domos cognationum suarum per nomina singulorum a
vicesimo anno et supra omnes, qui poterant ad bella procedere,
</vers>
    <vers num="27"> recensiti sunt septuaginta quattuor
milia sescenti.
</vers>
    <vers num="28"> De filiis Issachar generationes per
familias ac domos cognationum suarum per nomina singulorum a
vicesimo anno et supra omnes, qui ad bella procederent,
</vers>
    <vers num="29"> recensiti sunt quinquaginta quattuor
milia quadringenti.
</vers>
    <vers num="30"> De filiis Zabulon generationes per
familias ac domos cognationum suarum recensiti sunt per nomina
singulorum a vicesimo anno et supra omnes, qui poterant ad bella
procedere,
</vers>
    <vers num="31"> quinquaginta septem milia
quadringenti.
</vers>
    <vers num="32"> De filiis Ioseph filiorum Ephraim
generationes per familias ac domos cognationum suarum recensiti
sunt per nomina singulorum a vicesimo anno et supra omnes, qui
poterant ad bella procedere,
</vers>
    <vers num="33"> quadraginta milia quingenti.
</vers>
    <vers num="34"> Porro filiorum Manasse generationes
per familias ac domos cognationum suarum recensiti sunt per nomina
singulorum a viginti annis et supra omnes, qui poterant ad bella
procedere,
</vers>
    <vers num="35"> triginta duo milia ducenti.
</vers>
    <vers num="36"> De filiis Beniamin generationes per
familias ac domos cognationum suarum recensiti sunt nominibus
singulorum a vicesimo anno et supra omnes, qui poterant ad bella
procedere,
</vers>
    <vers num="37"> triginta quinque milia
quadringenti.
</vers>
    <vers num="38"> De filiis Dan generationes per
familias ac domos cognationum suarum recensiti sunt nominibus
singulorum a vicesimo anno et supra omnes, qui poterant ad bella
procedere,
</vers>
    <vers num="39"> sexaginta duo milia septingenti.
</vers>
    <vers num="40"> De filiis Aser generationes per
familias ac domos cognationum suarum recensiti sunt per nomina
singulorum a vicesimo anno et supra omnes, qui poterant ad bella
procedere,
</vers>
    <vers num="41"> quadraginta milia et mille
quingenti.
</vers>
    <vers num="42"> De filiis Nephthali generationes per
familias ac domos cognationum suarum recensiti sunt nominibus
singulorum a vicesimo anno et supra omnes, qui poterant ad bella
procedere,
</vers>
    <vers num="43"> quinquaginta tria milia
quadringenti.
</vers>
    <vers num="44"> Hi sunt quos numeraverunt Moyses et
Aaron et duodecim principes Israel, singuli per domos patrum
suorum.
</vers>
    <vers num="45"> Fueruntque omnis numerus filiorum
Israel per domos patrum suorum a vicesimo anno et supra, qui
poterant ad bella procedere, </vers>
    <vers num="46">
sescenta tria milia virorum quingenti quinquaginta.
</vers>
    <vers num="47"> Levitæ autem in tribu patrum suorum
non sunt numerati cum eis.
</vers>
    <vers num="48"> Locutusque est Dominus ad Moysen
dicens:
</vers>
    <vers num="49"> « Tribum Levi noli
numerare neque pones summam eorum cum filiis Israel,
</vers>
    <vers num="50"> sed constitue eos super habitaculum
testimonii et cuncta vasa eius et quidquid ad cæremonias pertinet.
Ipsi portabunt habitaculum et omnia utensilia eius et erunt in
ministerio ac per gyrum habitaculi metabuntur.
</vers>
    <vers num="51"> Cum proficiscendum fuerit, deponent
Levitæ habitaculum; cum castrametandum, erigent; quisquis
externorum accesserit, occidetur.
</vers>
    <vers num="52"> Metabuntur autem castra filii
Israel, unusquisque per turmas et cuneos atque exercitum suum.
</vers>
    <vers num="53"> Porro Levitæ per gyrum habitaculi
testimonii figent tentoria, ne fiat indignatio super congregationem
filiorum Israel, et excubabunt in custodiis habitaculi
testimonii ».
</vers>
    <vers num="54"> Fecerunt ergo filii Israel iuxta
omnia, quæ præceperat Dominus Moysi.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Locutusque est Dominus ad Moysen
et Aaron dicens:
</vers>
    <vers num="2"> « Singuli per turmas,
signa atque vexilla et domos patrum suorum castrametabuntur filii
Israel per gyrum tabernaculi conventus.
</vers>
    <vers num="3"> Ad orientem Iudas figet tentoria per
turmas exercitus sui, fuitque princeps filiorum eius Naasson filius
Aminadab;
</vers>
    <vers num="4"> et eius summa pugnantium septuaginta
quattuor milia sescenti.
</vers>
    <vers num="5"> Iuxta eum castrametabuntur de tribu
Issachar, quorum princeps fuit Nathanael filius Suar;
</vers>
    <vers num="6"> et omnis numerus pugnatorum eius
quinquaginta quattuor milia quadringenti.
</vers>
    <vers num="7"> In tribu Zabulon princeps fuit Eliab
filius Helon;
</vers>
    <vers num="8"> et numerus exercitus pugnatorum eius
quinquaginta septem milia quadringenti.
</vers>
    <vers num="9"> Universi, qui in castris Iudæ
annumerati sunt, fuerunt centum octoginta sex milia quadringenti,
et per turmas suas primi egredientur.
</vers>
    <vers num="10"> Vexillum castrorum Ruben ad
meridianam plagam erit, secundum exercitus eorum; princeps Elisur
filius Sedeur;
</vers>
    <vers num="11"> et cunctus exercitus pugnatorum
eius, qui numerati sunt, quadraginta sex milia quingenti.
</vers>
    <vers num="12"> Iuxta eum castrametabuntur de tribu
Simeon, quorum princeps fuit Salamiel filius Surisaddai;
</vers>
    <vers num="13"> et cunctus exercitus pugnatorum
eius, qui numerati sunt, quinquaginta novem milia trecenti.
</vers>
    <vers num="14"> In tribu Gad princeps fuit Eliasaph
filius Deuel;
</vers>
    <vers num="15"> et cunctus exercitus pugnatorum
eius, qui numerati sunt, quadraginta quinque milia sescenti
quinquaginta.
</vers>
    <vers num="16"> Omnes, qui recensiti sunt in castris
Ruben, centum quinquaginta milia et mille quadringenti
quinquaginta, per turmas suas in secundo loco proficiscentur.
</vers>
    <vers num="17"> Levabitur deinde tabernaculum
conventus, castra Levitarum in medio castrorum, quomodo erigetur
ita et deponetur; singuli per loca et vexilla sua
proficiscentur.
</vers>
    <vers num="18"> Ad occidentalem plagam erit vexillum
castrorum filiorum Ephraim per turmas suas, quorum princeps fuit
Elisama filius Ammiud;
</vers>
    <vers num="19"> cunctus exercitus pugnatorum eius,
qui numerati sunt, quadraginta milia quingenti.
</vers>
    <vers num="20"> Et cum eis tribus filiorum Manasse,
quorum princeps fuit Gamaliel filius Phadassur;
</vers>
    <vers num="21"> cunctusque exercitus pugnatorum
eius, qui numerati sunt, triginta duo milia ducenti.
</vers>
    <vers num="22"> In tribu filiorum Beniamin princeps
fuit Abidan filius Gedeonis;
</vers>
    <vers num="23"> et cunctus exercitus pugnatorum
eius, qui recensiti sunt, triginta quinque milia quadringenti.
</vers>
    <vers num="24"> Omnes, qui numerati sunt in castris
Ephraim, centum octo milia centum, per turmas suas tertii
proficiscentur.
</vers>
    <vers num="25"> Ad aquilonis partem stabit vexillum
castrorum filiorum Dan secundum exercitus suos, quorum princeps
fuit Ahiezer filius Ammisaddai;
</vers>
    <vers num="26"> cunctus exercitus pugnatorum eius,
qui numerati sunt, sexaginta duo milia septingenti.
</vers>
    <vers num="27"> Iuxta eum figet tentoria tribus
Aser, quorum princeps fuit Phegiel filius Ochran;
</vers>
    <vers num="28"> cunctus exercitus pugnatorum eius,
qui numerati sunt, quadraginta milia et mille quingenti.
</vers>
    <vers num="29"> De tribu filiorum Nephthali princeps
fuit Ahira filius Enan;
</vers>
    <vers num="30"> cunctus exercitus pugnatorum eius
quinquaginta tria milia quadringenti.
</vers>
    <vers num="31"> Omnes, qui numerati sunt in castris
Dan, fuerunt centum quinquaginta septem milia sescenti, et
novissimi proficiscentur secundum vexilla sua ».
</vers>
    <vers num="32"> Hic numerus filiorum Israel, per
domos patrum suorum omnes recensiti secundum exercitus suos,
sescenta tria milia quingenti quinquaginta.
</vers>
    <vers num="33"> Levitæ autem non sunt numerati
inter filios Israel; sic enim præceperat Dominus Moysi.
</vers>
    <vers num="34"> Feceruntque filii Israel iuxta
omnia, quæ mandaverat Dominus: castrametati sunt per vexilla sua
et profecti per tribus ad domos patrum suorum.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Hæ sunt generationes Aaron et
Moysi in die, qua locutus est Dominus ad Moysen in monte Sinai.
</vers>
    <vers num="2"> Et hæc nomina filiorum Aaron:
primogenitus eius Nadab, deinde Abiu et Eleazar et Ithamar.
</vers>
    <vers num="3"> Hæc nomina filiorum Aaron
sacerdotum, qui uncti sunt et quorum repletæ manus, ut sacerdotio
fungerentur.
</vers>
    <vers num="4"> Mortui sunt enim Nadab et Abiu, cum
offerrent ignem alienum in conspectu Domini in deserto Sinai,
absque liberis; functique sunt sacerdotio Eleazar et Ithamar coram
Aaron patre suo.
</vers>
    <vers num="5"> Locutusque est Dominus ad Moysen
dicens:
</vers>
    <vers num="6"> « Applica tribum Levi et
fac stare in conspectu Aaron sacerdotis, ut ministrent ei
</vers>
    <vers num="7"> et observent, quidquid ad eum
pertinet et ad totam congregationem coram tabernaculo conventus,
servientes in ministerio habitaculi,
</vers>
    <vers num="8"> et custodiant vasa tabernaculi
conventus explentes officia filiorum Israel, servientes in
ministerio habitaculi.
</vers>
    <vers num="9"> Dabisque dono Levitas Aaron et filiis
eius, quibus traditi sunt a filiis Israel; </vers>
    <vers num="10"> Aaron autem et filios eius constitues super
cultum sacerdotii. Externus, qui ad ministrandum accesserit,
morietur ».
</vers>
    <vers num="11"> Locutusque est Dominus ad Moysen
dicens:
</vers>
    <vers num="12"> « Ecce ego tuli Levitas a
filiis Israel pro omni primogenito, qui aperit vulvam in filiis
Israel; eruntque Levitæ mei.
</vers>
    <vers num="13"> Meum est enim omne primogenitum: ex
quo percussi omnes primogenitos in terra Ægypti, sanctificavi
mihi, quidquid primum nascitur in Israel ab homine usque ad pecus;
mei sunt. Ego Dominus ».
</vers>
    <vers num="14"> Locutusque est Dominus ad Moysen in
deserto Sinai dicens:
</vers>
    <vers num="15"> « Numera filios Levi per
domos patrum suorum et familias omnem masculum ab uno mense et
supra ».
</vers>
    <vers num="16"> Numeravit eos Moyses, ut præceperat
Dominus,
</vers>
    <vers num="17"> et inventi sunt filii Levi per
nomina sua Gerson et Caath et Merari.
</vers>
    <vers num="18"> Hæc sunt nomina filiorum Gerson
secundum familias suas: Lobni et Semei;
</vers>
    <vers num="19"> filii Caath secundum familias suas:
Amram et Isaar, Hebron et Oziel;
</vers>
    <vers num="20"> filii Merari secundum familias suas:
Moholi et Musi. Hæ sunt familiæ Levi per domos patrum suorum.
</vers>
    <vers num="21"> De Gerson fuere familiæ duæ
Lobnitica et Semeitica,
</vers>
    <vers num="22"> quarum numeratus est omnis populus
sexus masculini ab uno mense et supra septem milia quingenti.
</vers>
    <vers num="23"> Hi post habitaculum metabantur ad
occidentem
</vers>
    <vers num="24"> sub principe Eliasaph filio
Lael;
</vers>
    <vers num="25"> et habebant excubias in tabernaculo
conventus, ipsum habitaculum et tabernaculum, operimentum eius,
velum, quod trahitur ante fores tabernaculi conventus,
</vers>
    <vers num="26"> et cortinas atrii, velum quoque,
quod appenditur in introitu atrii, quod est circa habitaculum et
circa altare, et funes ad omne opus eius.
</vers>
    <vers num="27"> Caath habet familias: Amramitas et
Isaaritas et Hebronitas et Ozielitas; hæ sunt familiæ
Caathitarum.
</vers>
    <vers num="28"> Omnes generis masculini ab uno mense
et supra octo milia sescenti habebant excubias sanctuarii.
</vers>
    <vers num="29"> Familiæ filiorum Caath
castrametabantur ad latus habitaculi ad meridianam plagam,
</vers>
    <vers num="30"> princepsque eorum erat Elisaphan
filius Oziel.
</vers>
    <vers num="31"> Et custodiebant arcam mensamque et
candelabrum, altaria et vasa sanctuarii, in quibus ministratur, et
velum cunctamque huiuscemodi supellectilem.
</vers>
    <vers num="32"> Princeps autem principum Levitarum
Eleazar filius Aaron sacerdotis erat super excubitores custodiæ
sanctuarii.
</vers>
    <vers num="33"> At vero de Merari erant familiæ
Moholitæ et Musitæ.
</vers>
    <vers num="34"> Omnes generis masculini ab uno mense
et supra sex milia ducenti;
</vers>
    <vers num="35"> princeps familiarum Merari Suriel
filius Abihail. In plaga septentrionali ad latus habitaculi
castrametabantur;
</vers>
    <vers num="36"> erant sub custodia eorum tabulæ
habitaculi et vectes et columnæ ac bases earum et cuncta vasa eius
et omnia, quæ ad cultum huiuscemodi pertinent,
</vers>
    <vers num="37"> columnæque atrii per circuitum cum
basibus suis et paxilli cum funibus.
</vers>
    <vers num="38"> Castrametabantur ante habitaculum,
ad orientalem plagam ante tabernaculum conventus ad orientem,
Moyses et Aaron cum filiis suis habentes custodiam sanctuarii in
medio filiorum Israel. Quisquis alienus accesserit, morietur.
</vers>
    <vers num="39"> Omnes Levitæ, quos numeravit Moyses
iuxta præceptum Domini per familias suas in genere masculino a
mense uno et supra, fuerunt viginti duo milia.
</vers>
    <vers num="40"> Et ait Dominus ad Moysen:
« Numera omnes primogenitos sexus masculini de filiis
Israel ab uno mense et supra et habebis summam eorum;
</vers>
    <vers num="41"> tollesque Levitas mihi pro omni
primogenito filiorum Israel — ego sum Dominus — et pecora
eorum pro universis primogenitis pecorum filiorum
Israel ».
</vers>
    <vers num="42"> Recensuit Moyses, sicut præceperat
Dominus, omnes primogenitos filiorum Israel,
</vers>
    <vers num="43"> et fuerunt omnes masculi per nomina
sua a mense uno et supra viginti duo milia ducenti septuaginta
tres.
</vers>
    <vers num="44"> Locutusque est Dominus ad Moysen
dicens:
</vers>
    <vers num="45"> « Tolle Levitas pro
omnibus primogenitis filiorum Israel et pecora Levitarum pro
pecoribus corum; eruntque Levitæ mei. Ego sum Dominus.
</vers>
    <vers num="46"> In pretio autem ducentorum
septuaginta trium, qui excedunt numerum Levitarum de primogenitis
filiorum Israel,
</vers>
    <vers num="47"> accipies quinque siclos per singula
capita, ad mensuram sanctuarii. Siclus habet viginti obolos.
</vers>
    <vers num="48"> Dabisque pecuniam Aaron et filiis
eius pretium eorum, qui supra sunt ».
</vers>
    <vers num="49"> Tulit igitur Moyses pecuniam eorum,
qui excesserant numerum eorum, qui redempti erant a Levitis;
</vers>
    <vers num="50"> a primogenitis filiorum Israel tulit
pecuniam mille trecentorum sexaginta quinque siclorum iuxta pondus
sanctuarii.
</vers>
    <vers num="51"> Et dedit eam Aaron et filiis eius
iuxta verbum, quod præceperat sibi Dominus.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Locutusque est Dominus ad Moysen
et Aaron dicens:
</vers>
    <vers num="2"> « Tolle summam filiorum
Caath de medio Levitarum per familias et domos suas
</vers>
    <vers num="3"> a tricesimo anno et supra usque ad
quinquagesimum annum omnium, qui ingrediuntur, ut stent et
ministrent in tabernaculo conventus.
</vers>
    <vers num="4"> Hic est cultus filiorum Caath in
tabernaculo conventus: sanctum sanctorum.
</vers>
    <vers num="5"> Ingredientur Aaron et filii eius,
quandomovenda sunt castra, et deponent velum, quod pendet ante
fores, involventque eo arcam testimonii;
</vers>
    <vers num="6"> et operient rursum velamine pellium
delphini extendentque desuper pallium totum hyacinthinum et
inducent vectes.
</vers>
    <vers num="7"> Mensam quoque propositionis involvent
hyacinthino pallio et ponent cum ea acetabula et phialas, cyathos
et crateras ad liba fundenda; panes semper in ea erunt.
</vers>
    <vers num="8"> Extendentque desuper pallium
coccineum, quod rursum operient velamento pellium delphini et
inducent vectes.
</vers>
    <vers num="9"> Sument et pallium hyacinthinum, quo
operient candelabrum cum lucernis et forcipibus suis et emunctoriis
et cunctis vasis olei, quæ ad concinnandas lucernas necessaria
sunt;
</vers>
    <vers num="10"> et super omnia ponent operimentum
pellium delphini et ponent super feretrum.
</vers>
    <vers num="11"> Nec non et altare aureum involvent
hyacinthino vestimento et extendent desuper operimentum pellium
delphini et inducent vectes.
</vers>
    <vers num="12"> Omnia vasa, quibus ministratur in
sanctuario, involvent hyacinthino pallio; et extendent desuper
operimentum pellium delphini ponentque super feretrum.
</vers>
    <vers num="13"> Sed et altare mundabunt cinere et
involvent illud purpureo vestimento;
</vers>
    <vers num="14"> ponentque super illud omnia vasa,
quibus in ministerio eius utuntur, id est ignium receptacula,
fuscinulas ac vatilla et pateras. Cuncta vasa altaris operient
simul velamine pellium delphini et inducent vectes.
</vers>
    <vers num="15"> Cumque involverint Aaron et filii
eius sanctuarium et omnia vasa eius in commotione castrorum, tunc
intrabunt filii Caath, ut portent involuta, et non tangent
sanctuarium, ne moriantur. Ista sunt onera filiorum Caath in
tabernaculo conventus.
</vers>
    <vers num="16"> Ad curam Eleazari filii Aaron
sacerdotis pertinet oleum ad concinnandas lucernas et gratissimum
incensum et oblatio, quæ semper offertur, et oleum unctionis et
quidquid ad cultum habitaculi pertinet omniumque vasorum, quæ in
sanctuario sunt ».
</vers>
    <vers num="17"> Locutusque est Dominus ad Moysen et
Aaron dicens:
</vers>
    <vers num="18"> « Nolite perdere populum
Caath de medio Levitarum,
</vers>
    <vers num="19"> sed hoc facite eis, ut vivant et non
moriantur, quando appropinquant ad sancta sanctorum: Aaron et filii
eius intrabunt ipsique disponent opera singulorum et divident quid
portare quis debeat.
</vers>
    <vers num="20"> Non intrabunt ad videndum, nec
puncto quidem, sanctuarium; alioquin morientur ».
</vers>
    <vers num="21"> Locutusque est Dominus ad Moysen
dicens:
</vers>
    <vers num="22"> « Tolle summam etiam
filiorum Gerson per domos ac familias et cognationes suas;
</vers>
    <vers num="23"> a triginta annis et supra usque ad
annos quinquaginta numera omnes, qui ingrediuntur et ministrant in
tabernaculo conventus.
</vers>
    <vers num="24"> Hoc est officium familiarum
Gersonitarum,
</vers>
    <vers num="25"> ut portent cortinas habitaculi,
tabernaculum conventus, operimentum eius et super illud velamen
delphini velumque, quod pendet in introitu tabernaculi
conventus,
</vers>
    <vers num="26"> cortinas atrii et velum in introitu
atrii, quod est circa habitaculum et altare, funiculos et vasa
ministerii, omnia, quæ facta sunt, ut eis laborent.
</vers>
    <vers num="27"> Iubente Aaron et filiis eius,
portabunt filii Gerson, et scient singuli cui debeant oneri
mancipari.
</vers>
    <vers num="28"> Hic est cultus familiarum
Gersonitarum in tabernaculo conventus; eruntque sub manu Ithamar
filii Aaron sacerdotis.
</vers>
    <vers num="29"> Filios quoque Merari per familias et
domos patrum suorum recensebis
</vers>
    <vers num="30"> a triginta annis et supra usque ad
annos quinquaginta, omnes, qui ingrediuntur ad officium ministerii
sui et cultum tabernaculi conventus.
</vers>
    <vers num="31"> Hæc sunt onera eorum: portabunt
tabulas habitaculi et vectes eius, columnas ac bases earum,
</vers>
    <vers num="32"> columnas quoque atrii per circuitum
cum basibus et paxillis et funibus suis; omnia vasa et
supellectilem ad numerum accipient sicque portabunt.
</vers>
    <vers num="33"> Hoc est officium familiarum
Meraritarum et ministerium in tabernaculo conventus; eruntque sub
manu Ithamar filii Aaron sacerdotis ».
</vers>
    <vers num="34"> Recensuerunt igitur Moyses et Aaron
et principes synagogæ filios Caath per cognationes et domos patrum
suorum
</vers>
    <vers num="35"> a triginta annis et supra usque ad
annum quinquagesimum, omnes, qui ingrediuntur ad ministerium
tabernaculi conventus;
</vers>
    <vers num="36"> et inventi sunt duo milia
septingenti quinquaginta.
</vers>
    <vers num="37"> Hic est numerus familiarum Caath,
qui ministrant in tabernaculo conventus: hos numeravit Moyses et
Aaron iuxta sermonem Domini per manum Moysi.
</vers>
    <vers num="38"> Numerati sunt et filii Gerson per
cognationes et domos patrum suorum
</vers>
    <vers num="39"> a triginta annis et supra usque ad
quinquagesimum annum, omnes, qui ingrediuntur, ut ministrent in
tabernaculo conventus;
</vers>
    <vers num="40"> et inventi sunt secundum familias et
domus patrum suorum duo milia sescenti triginta.
</vers>
    <vers num="41"> Hic est numerus Gersonitarum, omnes,
qui ministrant in tabernaculo conventus, quos numeraverunt Moyses
et Aaron iuxta verbum Domini.
</vers>
    <vers num="42"> Numeratæ sunt et familiæ filiorum
Merari per cognationes et domos patrum suorum
</vers>
    <vers num="43"> a triginta annis et supra usque ad
annum quinquagesimum, omnes, qui ingrediuntur ad explendos ritus
tabernaculi conventus;
</vers>
    <vers num="44"> et inventi sunt tria milia
ducenti.
</vers>
    <vers num="45"> Hic est numerus familiarum filiorum
Merari, quos recensuerunt Moyses et Aaron iuxta imperium Domini per
manum Moysi.
</vers>
    <vers num="46"> Omnes, qui recensiti sunt de Levitis
et quos recenseri fecit ad nomen Moyses et Aaron et principes
Israel per cognationes et domos patrum suorum
</vers>
    <vers num="47"> a triginta annis et supra usque ad
annum quinquagesimum ingredientes ad ministerium tabernaculi et
onera portanda in tabernaculo conventus,
</vers>
    <vers num="48"> fuerunt simul octo milia quingenti
octoginta. </vers>
    <vers num="49"> Iuxta verbum Domini per
manum Moysi recensuit eos unumquemque iuxta officium et onera sua,
sicut præceperat ei Dominus.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Locutusque est Dominus ad Moysen
dicens:
</vers>
    <vers num="2"> « Præcipe filiis Israel,
ut eiciant de castris omnem leprosum et qui semine fluit
pollutusque est super mortuo.
</vers>
    <vers num="3"> Tam masculum quam feminam eicite de
castris, ne contaminent ea, cum habitaverim cum
eis ».
</vers>
    <vers num="4"> Feceruntque ita filii Israel et
eiecerunt eos extra castra, sicut locutus erat Dominus Moysi.
</vers>
    <vers num="5"> Locutusque est Dominus ad Moysen
dicens:
</vers>
    <vers num="6"> « Loquere ad filios
Israel: Vir sive mulier, cum fecerint ex omnibus peccatis, quæ
solent hominibus accidere, et fraude transgressi fuerint mandatum
Domini, ille homo reus erit;
</vers>
    <vers num="7"> et confitebuntur peccatum suum et
reddent ipsum caput quintamque partem desuper ei, in quem
peccaverint.
</vers>
    <vers num="8"> Sin autem non fuerit qui recipiat,
dabunt Domino, et erit sacerdotis, præter arietem, qui offertur
pro expiatione, ut sit placabilis hostia.
</vers>
    <vers num="9"> Omnis quoque prælibatio rerum
sacrarum, quas offerunt filii Israel, ad sacerdotem pertinet;
</vers>
    <vers num="10"> et, quidquid in sanctuarium offertur
a singulis et traditur manibus sacerdotis, ipsius
erit ».
</vers>
    <vers num="11"> Locutusque est Dominus ad Moysen
dicens:
</vers>
    <vers num="12"> « Loquere ad filios
Israel et dices ad eos: Vir, cuius uxor erraverit maritumque
decipiens
</vers>
    <vers num="13"> dormierit cum altero viro, et hoc
maritus deprehendere non quiverit, sed latet quod impuram se
reddiderit et testibus argui non potest, quia non est inventa in
stupro,
</vers>
    <vers num="14"> si spiritus zelotypiæ concitaverit
virum contra uxorem suam, quæ vel polluta est vel falsa suspicione
appetitur,
</vers>
    <vers num="15"> adducet eam ad sacerdotem et offeret
oblationem pro illa decimam partem ephi farinæ hordeaceæ. Non
fundet super eam oleum nec imponet tus, quia sacrificium zelotypiæ
est et oblatio investigans adulterium.
</vers>
    <vers num="16"> Afferet igitur eam sacerdos et
statuet coram Domino;
</vers>
    <vers num="17"> assumetque aquam sanctam in vase
fictili et pauxillum terræ de pavimento habitaculi mittet in
eam.
</vers>
    <vers num="18"> Cumque posuerit sacerdos mulierem in
conspectu Domini, discooperiet caput eius et ponet super manus
illius sacrificium recordationis, oblationem zelotypiæ; ipse autem
tenebit aquas amarissimas, in quibus cum exsecratione maledicta
congessit.
</vers>
    <vers num="19"> Adiurabitque eam et dicet: "Si non
dormivit vir alienus tecum, et si non declinasti a viro tuo et non
polluta es, deserto mariti toro, non te nocebunt aquæ istæ
amarissimæ, in quas maledicta congessi.
</vers>
    <vers num="20"> Sin autem declinasti a viro tuo
atque polluta es et concubuisti cum altero viro",
</vers>
    <vers num="21"> adiurabit eam sacerdos iuramento
maledictionis: "Det te Dominus in maledictionem, iuramentum in
medio populi tui; putrescere faciat femur tuum, et tumens uterus
tuus disrumpatur;
</vers>
    <vers num="22"> ingrediantur aquæ maledictæ in
ventrem tuum, et utero tumescente putrescat femur!". Et respondebit
mulier: "Amen, amen".
</vers>
    <vers num="23"> Scribetque sacerdos in libello ista
maledicta et delebit ea aquis amarissimis
</vers>
    <vers num="24"> et dabit ei bibere aquas amaras, in
quas maledicta congessit, et ingredientur in eam aquæ
maledictionis, quæ amaræ fient;
</vers>
    <vers num="25"> tollet sacerdos de manu eius
sacrificium zelotypiæ et agitabit illud coram Domino imponetque
illud super altare;
</vers>
    <vers num="26"> pugillum sacrificii tollat de eo,
quod offertur in memoriale, et incendat super altare; et deinde
potum det mulieri aquas amarissimas.
</vers>
    <vers num="27"> Quas cum biberit, si polluta est et,
contempto viro, adulterii rea, pertransibunt eam aquæ
maledictionis et, inflato ventre, computrescet femur; eritque
mulier in maledictionem omni populo eius.
</vers>
    <vers num="28"> Quod si polluta non fuerit sed
munda, erit innoxia et faciet liberos ».
</vers>
    <vers num="29"> Ista est lex zelotypiæ, si
declinaverit mulier a viro suo et si polluta fuerit,
</vers>
    <vers num="30"> maritusque zelotypiæ spiritu
concitatus adduxerit eam in conspectu Domini, et fecerit ei
sacerdos iuxta omnia, quæ scripta sunt;
</vers>
    <vers num="31"> maritus absque culpa erit, et illa
recipiet iniquitatem suam.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Locutusque est Dominus ad Moysen
dicens:
</vers>
    <vers num="2"> « Loquere ad filios Israel
et dices ad eos: Vir sive mulier cum fecerint votum, ut
sanctificentur et se voluerint Domino consecrare,
</vers>
    <vers num="3"> a vino et omni quod inebriare potest
abstinebunt; acetum ex vino et ex qualibet alia potione et,
quidquid de uva exprimitur, non bibent; uvas recentes siccasque non
comedent
</vers>
    <vers num="4"> cunctis diebus, quibus ex voto Domino
consecrantur: quidquid ex vinea esse potest ab uva acerba usque ad
pellicula non comedent.
</vers>
    <vers num="5"> Omni tempore separationis suæ
novacula non transibit per caput eius usque ad completum tempus,
quo Domino consecratur; sanctus erit crescente cæsarie capitis
eius.
</vers>
    <vers num="6"> Omni tempore consecrationis suæ ad
mortuum non ingredietur;
</vers>
    <vers num="7"> nec super patris quidem et matris et
fratris sororisque funere contaminabitur, quia consecratio Dei sui
super caput eius est.
</vers>
    <vers num="8"> Omnibus diebus separationis suæ
sanctus erit Domino.
</vers>
    <vers num="9"> Sin autem mortuus fuerit subito
quispiam coram eo, polluetur caput consecrationis eius; quod radet
ilico in eadem die purgationis suæ, id est die septima.
</vers>
    <vers num="10"> In octava autem die offeret duos
turtures vel duos pullos columbæ sacerdoti in introitu tabernaculi
conventus,
</vers>
    <vers num="11"> facietque sacerdos unum pro peccato
et alterum in holocaustum et expiabit pro eo, quia peccavit super
mortuo, sanctificabitque caput eius in die illo
</vers>
    <vers num="12"> et consecrabit Domino dies
separationis suæ offerens agnum anniculum pro delicto; ita tamen,
ut dies priores irriti fiant, quoniam polluta est consecratio
eius.
</vers>
    <vers num="13"> Ista est lex consecrationis, cum
dies, quos ex voto decreverat, complebuntur: adducent eum ad ostium
tabernaculi conventus,
</vers>
    <vers num="14"> et offeret oblationem suam Domino
agnum anniculum immaculatum in holocaustum et ovem anniculam
immaculatam pro peccato et arietem immaculatum hostiam
pacificam,
</vers>
    <vers num="15"> canistrum quoque panum azymorum, qui
permixti sint oleo, et lagana absque fermento uncta oleo ac
oblationem et libamina singulorum.
</vers>
    <vers num="16"> Quæ offeret sacerdos coram Domino
et faciet tam pro peccato quam in holocaustum;
</vers>
    <vers num="17"> arietem vero immolabit hostiam
pacificam Domino offerens simul canistrum azymorum; facietque
oblationem eius et libamenta.
</vers>
    <vers num="18"> Tunc radet nazaræus ante ostium
tabernaculi conventus cæsariem consecrationis suæ tolletque
capillos suos et ponet super ignem, qui est suppositus sacrificio
pacificorum,
</vers>
    <vers num="19"> et sumet sacerdos armum coctum
arietis tortamque absque fermento unam de canistro et laganum
azymum unum et tradet in manus nazaræi, postquam rasum fuerit
caput eius;
</vers>
    <vers num="20"> et agitabit in conspectu Domini, et
sanctificata sacerdotis erunt sicut pectusculum, quod agitari, et
femur, quod prælevari iussum est. Post hæc potest bibere
nazaræus vinum ».
</vers>
    <vers num="21"> Ista est lex nazaræi, cum voverit
oblationem suam Domino tempore consecrationis suæ, exceptis his,
quæ invenerit manus eius. Iuxta quod devoverat, ita faciet
secundum legem consecrationis suæ.
</vers>
    <vers num="22"> Locutusque est Dominus ad Moysen
dicens:
</vers>
    <vers num="23"> « Loquere Aaron et filiis
eius: Sic benedicetis filiis Israel et dicetis eis:
</vers>
    <vers num="24"> "Benedicat tibi Dominus et custodiat
te!
</vers>
    <vers num="25"> Illuminet Dominus faciem suam super
te et misereatur tui!
</vers>
    <vers num="26"> Convertat Dominus vultum suum ad te
et det tibi pacem!".
</vers>
    <vers num="27"> Invocabuntque nomen meum super
filios Israel, et ego benedicam eis ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Factum est autem in die, qua
complevit Moyses habitaculum et erexit illud unxitque et
sanctificavit cum omnibus vasis suis, altare similiter et omnia
vasa eius,
</vers>
    <vers num="2"> obtulerunt principes Israel et capita
familiarum, qui erant per singulas tribus præfecti eorum, qui
numerati fuerant,
</vers>
    <vers num="3"> munera coram Domino sex plaustra
tecta cum duodecim bobus. Unum plaustrum obtulere duo duces et unum
bovem singuli; obtuleruntque ea in conspectu habitaculi.
</vers>
    <vers num="4"> Ait autem Dominus ad Moysen:
</vers>
    <vers num="5"> « Suscipe ab eis, ut
serviant in ministerio tabernaculi conventus, et trades ea Levitis
iuxta ordinem ministerii sui ».
</vers>
    <vers num="6"> Itaque cum suscepisset Moyses
plaustra et boves, tradidit eos Levitis.
</vers>
    <vers num="7"> Duo plaustra et quattuor boves dedit
filiis Gerson, iuxta id quod habebant necessarium.
</vers>
    <vers num="8"> Quattuor alia plaustra et octo boves
dedit filiis Merari, secundum offficia sua sub manu Ithamar filii
Aaron sacerdotis.
</vers>
    <vers num="9"> Filiis autem Caath non dedit plaustra
et boves, quia in sanctuario serviunt et onera propriis portant
umeris.
</vers>
    <vers num="10"> Igitur obtulerunt duces in
dedicationem altaris die, qua unctum est, oblationem suam ante
altare.
</vers>
    <vers num="11"> Dixitque Dominus ad Moysen:
« Singuli duces per singulos dies offerant munera in
dedicationem altaris ».
</vers>
    <vers num="12"> Primo die obtulit oblationem suam
Naasson filius Aminadab de tribu Iudæ.
</vers>
    <vers num="13"> Fueruntque in ea scutula argentea
pondo centum triginta siclorum, phiala argentea habens septuaginta
siclos iuxta pondus sanctuarii, utraque plena simila conspersa oleo
in sacrificium,
</vers>
    <vers num="14"> acetabulum ex decem siclis aureis
plenum incenso,
</vers>
    <vers num="15"> bos de armento et aries et agnus
anniculus in holocaustum
</vers>
    <vers num="16"> hircusque pro peccato;
</vers>
    <vers num="17"> et in sacrificio pacificorum boves
duo, arietes quinque, hirci quinque, agni anniculi quinque: hæc
est oblatio Naasson filii Aminadab.
</vers>
    <vers num="18"> Secundo die obtulit Nathanael filius
Suar dux de tribu Issachar
</vers>
    <vers num="19"> scutulam argenteam appendentem
centum triginta siclos, phialam argenteam habentem septuaginta
siclos iuxta pondus sanctuarii, utramque plenam simila conspersa
oleo in sacrificium,
</vers>
    <vers num="20"> acetabulum aureum habens decem
siclos plenum incenso,
</vers>
    <vers num="21"> bovem de armento et arietem et agnum
anniculum in holocaustum
</vers>
    <vers num="22"> hircumque pro peccato;
</vers>
    <vers num="23"> et in sacrificio pacificorum boves
duos, arietes quinque, hircos quinque, agnos anniculos quinque:
hæc fuit oblatio Nathanael filii Suar.
</vers>
    <vers num="24"> Tertio die princeps filiorum Zabulon
Eliab filius Helon
</vers>
    <vers num="25"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="26"> acetabulum aureum appendens decem
siclos plenum incenso,
</vers>
    <vers num="27"> bovem de armento et arietem et agnum
anniculum in holocaustum
</vers>
    <vers num="28"> hircumque pro peccato;
</vers>
    <vers num="29"> et in sacrificio pacificorum boves
duos, arietes quinque, hircos quinque, agnos anniculos quinque:
hæc est oblatio Eliab filii Helon.
</vers>
    <vers num="30"> Die quarto princeps filiorum Ruben
Elisur filius Sedeur
</vers>
    <vers num="31"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="32"> acetabulum aureum appendens decem
siclos plenum incenso,
</vers>
    <vers num="33"> bovem de armento et arietem et agnum
anniculum in holocaustum
</vers>
    <vers num="34"> hircumque pro peccato;
</vers>
    <vers num="35"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Elisur filii Sedeur.
</vers>
    <vers num="36"> Die quinto princeps filiorum Simeon
Salamiel filius Surisaddai
</vers>
    <vers num="37"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="38"> acetabulum aureum appendens decem
siclos plenum incenso,
</vers>
    <vers num="39"> bovem de armento et arietem et agnum
anniculum in holocaustum,
</vers>
    <vers num="40"> hircumque pro peccato;
</vers>
    <vers num="41"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Salamiel filii Surisaddai.
</vers>
    <vers num="42"> Die sexto princeps filiorum Gad
Eliasaph filius Deuel
</vers>
    <vers num="43"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="44"> acetabulum aureum appendens decem
siclos plenum incenso,
</vers>
    <vers num="45"> bovem de armento et arietem et agnum
anniculum in holocaustum,
</vers>
    <vers num="46"> hircumque pro peccato;
</vers>
    <vers num="47"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Eliasaph filii Deuel.
</vers>
    <vers num="48"> Die septimo princeps filiorum
Ephraim Elisama filius Ammiud
</vers>
    <vers num="49"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="50"> acetabulum aureum appendens decem
siclos plenum incenso,
</vers>
    <vers num="51"> bovem de armento et arietem et agnum
anniculum in holocaustum,
</vers>
    <vers num="52"> hircumque pro peccato;
</vers>
    <vers num="53"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Elisama filii Ammiud.
</vers>
    <vers num="54"> Die octavo princeps filiorum Manasse
Gamaliel filius Phadassur
</vers>
    <vers num="55"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="56"> acetabulum aureum appendens decem
siclos plenum incenso,
</vers>
    <vers num="57"> bovem de armento et arietem et agnum
anniculum in holocaustum
</vers>
    <vers num="58"> hircumque pro peccato;
</vers>
    <vers num="59"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Gamaliel filii Phadassur.
</vers>
    <vers num="60"> Die nono princeps filiorum Beniamin
Abidan filius Gedeonis
</vers>
    <vers num="61"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="62"> et acetabulum aureum appendens decem
siclos plenum incenso,
</vers>
    <vers num="63"> bovem de armento et arietem et agnum
anniculum in holocaustum
</vers>
    <vers num="64"> hircumque pro peccato;
</vers>
    <vers num="65"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Abidan filii Gedeonis.
</vers>
    <vers num="66"> Die decimo princeps filiorum Dan
Ahiezer filius Ammisaddai
</vers>
    <vers num="67"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="68"> acetabulum aureum appendens decem
siclos plenum incenso,
</vers>
    <vers num="69"> bovem de armento et arietem et agnum
anniculum in holocaustum
</vers>
    <vers num="70"> hircumque pro peccato;
</vers>
    <vers num="71"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Ahiezer filii Ammisaddai.
</vers>
    <vers num="72"> Die undecimo princeps filiorum Aser
Phegiel filius Ochran
</vers>
    <vers num="73"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
conspersa oleo in sacrificium,
</vers>
    <vers num="74"> acetabulum aureum appendens decem
siclos plenum incenso,
</vers>
    <vers num="75"> bovem de armento et arietem et agnum
anniculum in holocaustum
</vers>
    <vers num="76"> hircumque pro peccato;
</vers>
    <vers num="77"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Phegiel filii Ochran.
</vers>
    <vers num="78"> Die duodecimo princeps filiorum
Nephthali Ahira filius Enan
</vers>
    <vers num="79"> obtulit scutulam argenteam
appendentem centum triginta siclos, phialam argenteam habentem
septuaginta siclos ad pondus sanctuarii, utramque plenam simila
oleo conspersa in sacrificium,
</vers>
    <vers num="80"> acetabulum aureum appendens decem
siclos plenum incenso,
</vers>
    <vers num="81"> bovem de armento et arietem et agnum
anniculum in holocaustum
</vers>
    <vers num="82"> hircumque pro peccato;
</vers>
    <vers num="83"> et in hostias pacificorum boves
duos, arietes quinque, hircos quinque, agnos anniculos quinque:
hæc fuit oblatio Ahira filii Enan.
</vers>
    <vers num="84"> Hæc in dedicatione altaris oblata
sunt a principibus Israel in die, qua consecratum est: scutulæ
argenteæ duodecim, phialæ argenteæ duodecim, acetabula
duodecim,
</vers>
    <vers num="85"> ita ut centum triginta siclos
argenti haberet una scutella, et septuaginta siclos haberet una
phiala, id est in commune vasorum omnium ex argento sicli duo milia
quadringenti pondere sanctuarii;
</vers>
    <vers num="86"> acetabula aurea duodecim plena
incenso denos siclos appendentia pondere sanctuarii, id est simul
auri sicli centum viginti;
</vers>
    <vers num="87"> omnes boves de armento in
holocaustum duodecim, arietes duodecim, agni anniculi duodecim et
libamenta eorum; hirci duodecim pro peccato.
</vers>
    <vers num="88"> In hostias pacificorum omnes boves
viginti quattuor, arietes sexaginta, hirci sexaginta, agni anniculi
sexaginta: hæc oblata sunt in dedicatione altaris, quando unctum
est.
</vers>
    <vers num="89"> Cumque ingrederetur Moyses
tabernaculum testimonii, ut consuleret oraculum, audiebat vocem
loquentis ad se de propitiatorio, quod erat super arcam testimonii
inter duos cherubim, unde et loquebatur ei.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Locutusque est Dominus ad Moysen
dicens:
</vers>
    <vers num="2"> « Loquere Aaron et dices
ad eum: Cum posueris lucernas, contra eam partem, quam candelabrum
respicit, lucere debebunt septem lucernæ ».
</vers>
    <vers num="3"> Fecitque sic Aaron et posuit lucernas
super candelabrum, ut præceperat Dominus Moysi.
</vers>
    <vers num="4"> Hæc autem erat factura candelabri:
ex auro ductili, tam medius stipes quam flores eius. Iuxta
exemplum, quod ostendit Dominus Moysi, ita operatus est
candelabrum.
</vers>
    <vers num="5"> Et locutus est Dominus ad Moysen
dicens:
</vers>
    <vers num="6"> « Tolle Levitas de medio
filiorum Israel et purificabis eos
</vers>
    <vers num="7"> iuxta hunc ritum. Aspergantur aqua
lustrationis et radant omnes pilos carnis suæ, lavabunt vestimenta
sua et mundabunt se.
</vers>
    <vers num="8"> Tollent bovem de armentis et
oblationem eius similam oleo conspersam; bovem autem alterum de
armento tu accipies pro peccato
</vers>
    <vers num="9"> et applicabis Levitas coram
tabernaculo conventus, convocata omni multitudine filiorum
Israel.
</vers>
    <vers num="10"> Cumque Levitæ fuerint coram Domino,
ponent filii Israel manus suas super eos,
</vers>
    <vers num="11"> et agitabit Aaron Levitas munus in
conspectu Domini a filiis Israel, ut serviant in ministerio
eius.
</vers>
    <vers num="12"> Levitæ quoque ponent manus suas
super capita boum, e quibus unum facies pro peccato et alterum in
holocaustum Domini, ut expies eos.
</vers>
    <vers num="13"> Statuesque Levitas in conspectu
Aaron et filiorum eius et agitabis eos Domino
</vers>
    <vers num="14"> ac separabis de medio filiorum
Israel, ut sint mei;
</vers>
    <vers num="15"> et postea ingredientur, ut serviant
tabernaculo conventus.
Sicque purificabis et agitabis eos,
</vers>
    <vers num="16"> quoniam dono donati sunt mihi e
medio filiorum Israel; pro primogenitis, quæ aperiunt omnem vulvam
in Israel, accepi eos.
</vers>
    <vers num="17"> Mea sunt enim omnia primogenita
filiorum Israel, tam ex hominibus quam ex iumentis. Ex die, quo
percussi omne primogenitum in terra Ægypti, sanctificavi eos
mihi.
</vers>
    <vers num="18"> Et tuli Levitas pro cunctis
primogenitis filiorum Israel
</vers>
    <vers num="19"> tradidique eos dono Aaron et filiis
eius de medio filiorum Israel, ut serviant mihi pro Israel in
tabernaculo conventus et expient pro eis, ne sit in populo plaga,
si ausi fuerint accedere ad sanctuarium ».
</vers>
    <vers num="20"> Feceruntque Moyses et Aaron et omnis
congregatio filiorum Israel super Levitis, quæ præceperat Dominus
Moysi.
</vers>
    <vers num="21"> Purificatique sunt et laverunt
vestimenta sua, agitavitque eos Aaron in conspectu Domini et
expiavit eos, ut purificati
</vers>
    <vers num="22"> ingrederentur ad officia sua in
tabernaculo conventus coram Aaron et filiis eius; sicut præceperat
Dominus Moysi de Levitis, ita factum est.
</vers>
    <vers num="23"> Locutusque est Dominus ad Moysen
dicens:
</vers>
    <vers num="24"> « Hæc est lex Levitarum:
a viginti quinque annis et supra ingredientur, ut ministrent in
tabernaculo conventus;
</vers>
    <vers num="25"> cumque quinquagesimum annum ætatis
impleverint, servire cessabunt
</vers>
    <vers num="26"> eruntque ministri fratrum suorum in
tabernaculo conventus, ut custodiant, quæ sibi fuerint commendata;
opera autem ipsa non faciant. Sic dispones Levitis in custodiis
suis ».</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Locutus est Dominus ad Moysen in
deserto Sinai anno secundo, postquam egressi sunt de terra Ægypti,
mense primo dicens:
</vers>
    <vers num="2"> « Faciant filii Israel
Pascha in tempore suo
</vers>
    <vers num="3"> quarta decima die mensis huius ad
vesperam iuxta omnia præcepta et iustificationes
eius ».
</vers>
    <vers num="4"> Præcepitque Moyses filiis Israel, ut
facerent Pascha.
</vers>
    <vers num="5"> Qui fecerunt tempore suo quarta
decima die mensis ad vesperam in deserto Sinai; iuxta omnia, quæ
mandaverat Dominus Moysi, fecerunt filii Israel.
</vers>
    <vers num="6"> Ecce autem quidam immundi super
animam hominis, qui non poterant facere Pascha in die illo,
accedentes ad Moysen et Aaron
</vers>
    <vers num="7"> dixerunt ei: « Immundi
sumus super animam hominis; quare fraudamur, ut non valeamus
oblationem offerre Domino in tempore suo inter filios
Israel? ».
</vers>
    <vers num="8"> Quibus respondit Moyses:
« State, ut consulam quid præcipiat Dominus de
vobis ».
</vers>
    <vers num="9"> Locutusque est Dominus ad Moysen
dicens:
</vers>
    <vers num="10"> « Loquere filiis Israel:
Homo, qui fuerit immundus super anima, sive in via procul in gente
vestra, faciat Pascha Domino
</vers>
    <vers num="11"> in mense secundo quarta decima die
mensis ad vesperam; cum azymis et lactucis agrestibus comedent
illud,
</vers>
    <vers num="12"> non relinquent ex eo quippiam usque
mane et os eius non confringent: omnem ritum Pascha
observabunt.
</vers>
    <vers num="13"> Si quis autem et mundus est et in
itinere non fuit et tamen non fecit Pascha, exterminabitur anima
illa de populis suis, quia sacrificium Domino non obtulit tempore
suo: peccatum suum ipse portabit.
</vers>
    <vers num="14"> Peregrinus quoque et advena, si
fuerint apud vos, facient Pascha Domino iuxta præcepta et
iustificationes eius; præceptum idem erit apud vos tam advenæ
quam indigenæ ».
</vers>
    <vers num="15"> Igitur die, qua erectum est
habitaculum, operuit nubes habitaculum, tabernaculum testimonii; a
vespere autem super habitaculum erat quasi species ignis usque
mane.
</vers>
    <vers num="16"> Sic fiebat iugiter: per diem
operiebat illud nubes, et per noctem quasi species ignis.
</vers>
    <vers num="17"> Cumque ablata fuisset nubes, quæ
tabernaculum protegebat, tunc proficiscebantur filii Israel; et in
loco, ubi stetisset nubes, ibi castrametabantur.
</vers>
    <vers num="18"> Ad imperium Domini proficiscebantur
et ad imperium illius castrametabantur. Cunctis diebus, quibus
stabat nubes super habitaculum, manebant in eodem loco.
</vers>
    <vers num="19"> Et si evenisset ut multo tempore
maneret super illud, erant filii Israel in excubiis Domini et non
proficiscebantur;
</vers>
    <vers num="20"> si diebus paucis fuisset nubes super
habitaculum, ad imperium Domini erigebant tentoria et ad imperium
illius deponebant.
</vers>
    <vers num="21"> Si fuisset nubes a vespere usque
mane et statim diluculo habitaculum reliquisset, proficiscebantur;
et si post diem et noctem recessisset, dissipabant tentoria.
</vers>
    <vers num="22"> Si vero biduo aut uno mense vel
longiore tempore fuisset super habitaculum, manebant filii Israel
in eodem loco et non proficiscebantur. Statim autem ut recessisset,
movebant castra.
</vers>
    <vers num="23"> Per verbum Domini figebant tentoria
et per verbum illius proficiscebantur; erantque in excubiis Domini
iuxta imperium eius per manum Moysi.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Locutusque est Dominus ad Moysen
dicens:
</vers>
    <vers num="2"> « Fac tibi duas tubas
argenteas ductiles, quibus convocare possis congregationem, quando
movenda sunt castra.
</vers>
    <vers num="3"> Cumque increpueris tubis,
congregabitur ad te omnis turba ad ostium tabernaculi
conventus.
</vers>
    <vers num="4"> Si semel clangueris, venient ad te
principes et capita congregationis Israel;
</vers>
    <vers num="5"> si autem prolixior clangor
increpuerit, movebunt castra primi, qui sunt ad orientalem
plagam;
</vers>
    <vers num="6"> in secundo autem sonitu et pari
ululatu tubæ levabunt tentoria, qui habitant ad meridiem, et iuxta
hunc modum reliqui facient, ululantibus tubis in profectionem.
</vers>
    <vers num="7"> Quando autem congregandus est
populus, simplex tubarum clangor erit, et non ululabunt.
</vers>
    <vers num="8"> Filii autem Aaron sacerdotes clangent
tubis. Eritque hoc vobis legitimum sempiternum in generationibus
vestris.
</vers>
    <vers num="9"> Si exieritis ad bellum in terra
vestra contra hostes, qui dimicant adversum vos, clangetis
ululantibus tubis; et erit recordatio vestri coram Domino Deo
vestro, ut eruamini de manibus inimicorum vestrorum.
</vers>
    <vers num="10"> Si quando habebitis epulum et dies
festos et calendas, canetis tubis super holocaustis vestris et
pacificis victimis, ut sint vobis in recordationem Dei vestri. Ego
Dominus Deus vester ».
</vers>
    <vers num="11"> Anno secundo, mense secundo,
vicesima die mensis elevata est nubes de habitaculo testimonii;
</vers>
    <vers num="12"> profectique sunt filii Israel per
migrationes suas de deserto Sinai, et recubuit nubes in solitudine
Pharan.
</vers>
    <vers num="13"> Moveruntque castra prima vice, iuxta
imperium Domini in manu Moysi.
</vers>
    <vers num="14"> Elevatum est primum vexillum
castrorum filiorum Iudæ per turmas suas, quorum princeps erat
Naasson filius Aminadab;
</vers>
    <vers num="15"> et super turmam tribus filiorum
Issachar fuit princeps Nathanael filius Suar;
</vers>
    <vers num="16"> et super turmam tribus Zabulon erat
princeps Eliab filius Helon.
</vers>
    <vers num="17"> Depositumque est habitaculum, quod
portantes egressi sunt filii Gerson et Merari.
</vers>
    <vers num="18"> Profectum est vexillum castrorum
filiorum Ruben per turmas suas, et super turbam suam princeps erat
Elisur filius Sedeur.
</vers>
    <vers num="19"> Super turmam autem tribus filiorum
Simeon princeps fuit Salamiel filius Surisaddai.
</vers>
    <vers num="20"> Porro super turmam tribus filiorum
Gad erat princeps Eliasaph filius Deuel.
</vers>
    <vers num="21"> Profectique sunt et Caathitæ
portantes sanctuarium. Et erectum est habitaculum, antequam
venirent.
</vers>
    <vers num="22"> Elevatum est vexillum castrorum
filiorum Ephraim per turmas suas, in quorum exercitu princeps erat
Elisama filius Ammiud.
</vers>
    <vers num="23"> Et super turmam tribus filiorum
Manasse princeps fuit Gamaliel filius Phadassur;
</vers>
    <vers num="24"> et super turmam tribus filiorum
Beniamin erat dux Abidan filius Gedeonis.
</vers>
    <vers num="25"> Novissime elevatum est vexillum
castrorum filiorum Dan per turmas suas, in quorum exercitu princeps
fuit Ahiezer filius Ammisaddai.
</vers>
    <vers num="26"> Et super turmam tribus filiorum Aser
erat princeps Phegiel filius Ochran;
</vers>
    <vers num="27"> et super turmam tribus filiorum
Nephthali princeps fuit Ahira filius Enan.
</vers>
    <vers num="28"> Hæ sunt profectiones filiorum
Israel per turmas suas, quando egrediebantur.
</vers>
    <vers num="29"> Dixitque Moyses Hobab filio Raguel
Madianitæ cognato suo: « Proficiscimur ad locum, quem
Dominus daturus est nobis; veni nobiscum, ut benefaciamus tibi,
quia Dominus bona promisit Israeli ».
</vers>
    <vers num="30"> Cui ille respondit: « Non
vadam tecum, sed revertar in terram meam, in qua natus
sum ».
</vers>
    <vers num="31"> Et ille: « Noli, inquit,
nos relinquere; tu enim nosti in quibus locis per desertum castra
ponere debeamus, et eris ductor noster.
</vers>
    <vers num="32"> Cumque nobiscum veneris, quidquid
optimum fuerit ex opibus, quas nobis traditurus est Dominus,
dabimus tibi ».
</vers>
    <vers num="33"> Profecti sunt ergo de monte Domini
viam trium dierum; arcaque fœderis Domini præcedebat eos per dies
tres providens castrorum locum.
</vers>
    <vers num="34"> Nubes quoque Domini super eos erat
per diem, cum incederent.
</vers>
    <vers num="35"> Cumque elevaretur arca, dicebat
Moyses: « Surge, Domine, et dissipentur inimici tui; et
fugiant, qui oderunt te, a facie tua ».
</vers>
    <vers num="36"> Cum autem deponeretur, aiebat:
« Revertere, Domine, ad multitudinem exercitus
Israel ».</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Ortum est murmur populi, quasi
dolentium pro labore, contra Dominum. Quod cum audisset Dominus,
iratus est, et accensus in eos ignis Domini devoravit extremam
castrorum partem.
</vers>
    <vers num="2"> Cumque clamasset populus ad Moysen,
oravit Moyses ad Dominum, et absorptus est ignis.
</vers>
    <vers num="3"> Vocaverunt nomen loci illius Tabera,
eo quod incensus fuisset contra eos ignis Domini.
</vers>
    <vers num="4"> Vulgus autem promiscuum, quod erat in
medio eius, flagravit desiderio, et sedentes fleverunt pariter
filii Israel et dixerunt: « Quis dabit nobis ad
vescendum carnes?
</vers>
    <vers num="5"> Recordamur piscium, quos comedebamus
in Ægypto gratis; in mentem nobis veniunt cucumeres et pepones
porrique et cepæ et alia.
</vers>
    <vers num="6"> Guttur nostrum aridum est; nihil
aliud respiciunt oculi nostri nisi man ».
</vers>
    <vers num="7"> Erat autem man quasi semen coriandri
aspectus bdellii.
</vers>
    <vers num="8"> Circuibatque populus et colligens
illud frangebat mola sive terebat in mortario coquens in olla et
faciens ex eo tortulas saporis quasi panis oleati.
</vers>
    <vers num="9"> Cumque descenderet nocte super castra
ros, descendebat pariter et man.
</vers>
    <vers num="10"> Audivit ergo Moyses flentem populum
per familias, singulos per ostia tentorii sui. Iratusque est furor
Domini valde; quod Moysi intoleranda res visa est,
</vers>
    <vers num="11"> et ait ad Dominum: « Cur
afflixisti servum tuum? Quare non invenio gratiam coram te? Et cur
imposuisti pondus universi populi huius super me?
</vers>
    <vers num="12"> Numquid ego concepi omnem hunc
populum vel genui eum, ut dicas mihi: "Porta eum in sinu tuo, sicut
portare solet nutrix infantulum, et defer in terram, pro qua
iurasti patribus eorum?".
</vers>
    <vers num="13"> Unde mihi carnes, ut dem universo
populo isti? Flent contra me dicentes: "Da nobis carnes, ut
comedamus!".
</vers>
    <vers num="14"> Non possum ego solus sustinere omnem
hunc populum, quia nimis gravis est mihi.
</vers>
    <vers num="15"> Si hoc modo agis mecum, obsecro ut
interficias me, si inveni gratiam in oculis tuis, ne videam amplius
mala mea! ».
</vers>
    <vers num="16"> Et dixit Dominus ad Moysen:
« Congrega mihi septuaginta viros de senibus Israel,
quos tu nosti quod senes populi sint ac magistri, et duces eos ad
ostium tabernaculi conventus, stabuntque ibi tecum.
</vers>
    <vers num="17"> Et descendam et loquar tibi et
auferam de spiritu tuo tradamque eis, ut sustentent tecum onus
populi, et non tu solus graveris.
</vers>
    <vers num="18"> Populo quoque dices: Sanctificamini,
cras comedetis carnes; ego enim audivi vos flere: "Quis dabit nobis
escas carnium? Bene nobis erat in Ægypto". Et dabit vobis Dominus
carnes, et comedetis
</vers>
    <vers num="19"> non uno die nec duobus vel quinque
aut decem nec viginti quidem,
</vers>
    <vers num="20"> sed usque ad mensem dierum, donec
exeat per nares vestras et vertatur in nauseam, eo quod
reppuleritis Dominum, qui in medio vestri est, et fleveritis coram
eo dicentes: "Quare egressi sumus ex Ægypto?" ».
</vers>
    <vers num="21"> Et ait Moyses: « Populus,
in cuius medio sum, sescenta milia peditum sunt, et tu dicis: "Dabo
eis esum carnium mense integro!".
</vers>
    <vers num="22"> Numquid ovium et boum multitudo
cædetur, ut possit sufficere ad cibum? Vel omnes pisces maris in
unum congregabuntur, ut eos satient? ».
</vers>
    <vers num="23"> Cui respondit Dominus:
« Numquid manus Domini abbreviata est? Iam nunc videbis
utrum meus sermo opere compleatur an non ».
</vers>
    <vers num="24"> Venit igitur Moyses et narravit
populo verba Domini congregans septuaginta viros de senibus Israel,
quos stare fecit circa tabernaculum.
</vers>
    <vers num="25"> Descenditque Dominus per nubem et
locutus est ad eum auferens de spiritu, qui erat in Moyse, et dans
septuaginta viris senibus. Cumque requievisset in eis spiritus,
prophetaverunt nec ultra fecerunt.
</vers>
    <vers num="26"> Remanserant autem in castris duo
viri, quorum unus vocabatur Eldad et alter Medad, super quos
requievit spiritus; nam et ipsi descripti fuerant et non exierant
ad tabernaculum. Cumque prophetarent in castris,
</vers>
    <vers num="27"> cucurrit puer et nuntiavit Moysi
dicens: « Eldad et Medad prophetant in
castris ».
</vers>
    <vers num="28"> Statim Iosue filius Nun minister
Moysi et electus eius a iuventute sua ait: « Domine mi
Moyses, prohibe eos! ».
</vers>
    <vers num="29"> At ille: « Quid, inquit,
æmularis pro me? Quis tribuat, ut omnis populus prophetet, et det
eis Dominus spiritum suum? ».
</vers>
    <vers num="30"> Reversusque est Moyses et maiores
natu Israel in castra.
</vers>
    <vers num="31"> Ventus autem egrediens a Domino
arreptas trans mare coturnices detulit et demisit in castra
itinere, quantum uno die confici potest, ex omni parte castrorum
per circuitum; volabantque inaere duobus cubitis altitudine super
terram.
</vers>
    <vers num="32"> Surgens ergo populus toto die illo
et nocte ac die altero congregavit coturnicum, qui parum, decem
choros; et extenderunt eas per gyrum castrorum.
</vers>
    <vers num="33"> Adhuc carnes erant in dentibus
eorum, nec defecerat huiuscemodi cibus, et ecce furor Domini
concitatus in populum percussit eum plaga magna nimis.
</vers>
    <vers num="34"> Vocatusque est ille locus
Cibrottaava; ibi enim sepelierunt populum, qui desideraverat.
</vers>
    <vers num="35"> Egressi autem de Cibrottaava,
venerunt in Aseroth et manserunt ibi.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Locutaque est Maria et Aaron
contra Moysen propter uxorem eius Æthiopissam
</vers>
    <vers num="2"> et dixerunt: « Num per
solum Moysen locutus est Dominus? Nonne et per nos similiter est
locutus? ». Quod cum audisset Dominus
</vers>
    <vers num="3"> — erat enim Moyses vir humillimus
super omnes homines, qui morabantur in terra —
</vers>
    <vers num="4"> statim locutus est ad eum et ad Aaron
et Mariam: « Egredimini vos tantum tres ad tabernaculum
conventus ». Cumque fuissent egressi,
</vers>
    <vers num="5"> descendit Dominus in columna nubis et
stetit in introitu tabernaculi vocans Aaron et Mariam. Qui cum
issent,
</vers>
    <vers num="6"> dixit ad eos:
« Audite sermones meos!
Si quis fuerit inter vos propheta Domini,
in visione apparebo ei
vel per somnium loquar ad illum.
</vers>
    <vers num="7"> At non talis servus meus Moyses,
qui in omni domo mea fidelissimus est!
</vers>
    <vers num="8"> Ore enim ad os loquor ei,
et palam et non per ænigmata et figuras
Dominum videt!
Quare ergo non timuistis detrahere
servo meo Moysi? ».
</vers>
    <vers num="9"> Iratusque contra eos abiit,
</vers>
    <vers num="10"> nubes quoque recessit, quæ erat
super tabernaculum; et ecce Maria apparuit candens lepra quasi
nix.
Cumque respexisset eam Aaron et vidisset perfusam lepra,
</vers>
    <vers num="11"> ait ad Moysen: « Obsecro,
domine mi, ne imponas nobis hoc peccatum, quod stulte
commisimus,
</vers>
    <vers num="12"> ne fiat hæc quasi mortua et ut
abortivum, quod proicitur de vulva matris suæ; ecce iam medium
carnis eius devoratum est a lepra ».
</vers>
    <vers num="13"> Clamavitque Moyses ad Dominum
dicens: « Deus, obsecro, sana eam! ».
</vers>
    <vers num="14"> Cui respondit Dominus:
« Si pater eius spuisset in faciem illius, nonne
debuerat saltem septem diebus rubore suffundi? Separetur septem
diebus extra castra et postea revocabitur ».
</vers>
    <vers num="15"> Exclusa est itaque Maria extra
castra septem diebus, et populus non est motus de loco illo, donec
revocata est Maria.
</vers>
    <vers num="16"> Profectusque est populus de Aseroth,
fixis tentoriis in deserto Pharan.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Ibi locutus est Dominus ad Moysen
dicens:
</vers>
    <vers num="2"> « Mitte viros, qui
considerent terram Chanaan, quam daturus sum filiis Israel,
singulos de singulis tribubus ex principibus ».
</vers>
    <vers num="3"> Fecit Moyses quod Dominus
imperaverat, de deserto Pharan mittens principes viros, quorum ista
sunt nomina:
</vers>
    <vers num="4"> de tribu Ruben Sammua filium
Zacchur,
</vers>
    <vers num="5"> de tribu Simeon Saphat filium
Hori,
</vers>
    <vers num="6"> de tribu Iudæ Chaleb filium
Iephonne,
</vers>
    <vers num="7"> de tribu Issachar Igal filium
Ioseph,
</vers>
    <vers num="8"> de tribu Ephraim Osee filium Nun,
</vers>
    <vers num="9"> de tribu Beniamin Phalti filium
Raphu,
</vers>
    <vers num="10"> de tribu Zabulon Geddiel filium
Sodi,
</vers>
    <vers num="11"> de tribu Ioseph, tribu Manasse,
Gaddi filium Susi,
</vers>
    <vers num="12"> de tribu Dan Ammiel filium
Gemalli,
</vers>
    <vers num="13"> de tribu Aser Sthur filium
Michael,
</vers>
    <vers num="14"> de tribu Nephthali Nahabi filium
Vaphsi,
</vers>
    <vers num="15"> de tribu Gad Guel filium Machi.
</vers>
    <vers num="16"> Hæc sunt nomina virorum, quos misit
Moyses ad considerandam terram. Vocavitque Osee filium Nun
Iosue.
</vers>
    <vers num="17"> Misit ergo eos Moyses ad
considerandam terram Chanaan et dixit ad eos:
« Ascendite per Nageb. Cumque veneritis ad montes,
</vers>
    <vers num="18"> considerate terram, qualis sit, et
populum, qui habitator est eius, utrum fortis sit an infirmus, si
pauci numero an plures;
</vers>
    <vers num="19"> ipsa terra bona an mala, urbes
quales, absque muris an muratæ;
</vers>
    <vers num="20"> humus pinguis an sterilis, nemorosa
an absque arboribus. Confortamini et afferte nobis de fructibus
terræ ». Erat autem tempus, quando iam præcoquæ uvæ
vesci possunt.
</vers>
    <vers num="21"> Cumque ascendissent, exploraverunt
terram a deserto Sin usque Rohob in introitu Emath.
</vers>
    <vers num="22"> Ascenderuntque ad Nageb et venerunt
in Hebron, ubi erant Ahiman et Sesai et Tholmai filii Enac. Nam
Hebron septem annis ante Tanim urbem Ægypti condita est.
</vers>
    <vers num="23"> Pergentesque usque ad Nehelescol
absciderunt palmitem cum uva sua, quem portaverunt in vecte duo
viri. De malis quoque granatis et de ficis loci illius
tulerunt,
</vers>
    <vers num="24"> qui appellatus est Nehelescol, eo
quod botrum portassent inde filii Israel.
</vers>
    <vers num="25"> Reversique exploratores terræ post
quadraginta dies, omni regione circuita,
</vers>
    <vers num="26"> venerunt ad Moysen et Aaron et ad
omnem cœtum filiorum Israel in desertum Pharan, quod est in Cades.
Locutique eis et omni congregationi ostenderunt fructus terræ
</vers>
    <vers num="27"> et narraverunt dicentes:
« Venimus in terram, ad quam misisti nos, quæ re vera
fluit lacte et melle, ut ex his fructibus cognosci potest.
</vers>
    <vers num="28"> Sed cultores fortissimos habet et
urbes grandes atque muratas. Stirpem Enac vidimus ibi;
</vers>
    <vers num="29"> Amalec habitat in Nageb, Hetthæus
et Iebusæus et Amorræus in montanis, Chananæus vero moratur
iuxta mare et circa fluenta Iordanis ».
</vers>
    <vers num="30"> Inter hæc Chaleb compescens murmur
populi, qui oriebatur contra Moysen, ait: « Ascendamus
et possideamus terram, quoniam poterimus obtinere
eam ».
</vers>
    <vers num="31"> Alii vero, qui fuerant cum eo,
dicebant: « Nequaquam ad hunc populum valemus ascendere,
quia fortior nobis est ».
</vers>
    <vers num="32"> Detraxeruntque terræ, quam
inspexerant, apud filios Israel dicentes: « Terra, quam
lustravimus, devorat habitatores suos; populus, quem aspeximus,
proceræ staturæ est;
</vers>
    <vers num="33"> ibi vidimus gigantes, filios Enac de
genere giganteo, quibus comparati quasi locustæ
videbamur ».</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Igitur vociferans omnis turba
flevit nocte illa,
</vers>
    <vers num="2"> et murmurati sunt contra Moysen et
Aaron cuncti filii Israel dicentes: « Utinam mortui
essemus in Ægypto vel in hac vasta solitudine!
</vers>
    <vers num="3"> Cur inducit nos Dominus in terram
istam, ut cadamus gladio, et uxores ac liberi nostri ducantur
captivi? Nonne melius est reverti in Ægyptum? ».
</vers>
    <vers num="4"> Dixeruntque alter ad alterum:
« Constituamus nobis ducem et revertamur in
Ægyptum! ».
</vers>
    <vers num="5"> Quo audito, Moyses et Aaron
ceciderunt proni in terram coram omni congregatione filiorum
Israel.
</vers>
    <vers num="6"> At vero Iosue filius Nun et Chaleb
filius Iephonne, qui et ipsi lustraverant terram, sciderunt
vestimenta sua
</vers>
    <vers num="7"> et ad omnem congregationem filiorum
Israel locuti sunt: « Terra, quam circuivimus, valde
bona est.
</vers>
    <vers num="8"> Si propitius fuerit Dominus, inducet
nos in eam et tradet humum lacte et melle manantem.
</vers>
    <vers num="9"> Nolite rebelles esse contra Dominum
neque timeatis populum terræ huius, quia sicut panem ita eos
possumus devorare. Recessit ab eis omne præsidium; Dominus
nobiscum est, nolite metuere ».
</vers>
    <vers num="10"> Cumque clamaret omnis congregatio et
lapidibus eos vellet opprimere, apparuit gloria Domini super
tabernaculum conventus cunctis filiis Israel,
</vers>
    <vers num="11"> et dixit Dominus ad Moysen:
« Usquequo detrahet mihi populus iste? Quousque non
credent mihi in omnibus signis, quæ feci coram eis?
</vers>
    <vers num="12"> Feriam igitur eos pestilentia atque
consumam; te autem faciam in gentem magnam et fortiorem quam hæc
est ».
</vers>
    <vers num="13"> Et ait Moyses ad Dominum: ? Audient
Ægyptii, de quorum medio eduxisti populum istum in virtute
tua,
</vers>
    <vers num="14"> et dicent ad habitatores terræ
huius, quia audierunt quod tu, Domine, in populo isto sis et facie
videaris ad faciem, et nubes tua protegat illos, et in columna
nubis præcedas eos per diem et in columna ignis per noctem.
</vers>
    <vers num="15"> Et occidisti hunc populum quasi unum
hominem, et dicent gentes, quæ audierunt auditum tuum:
</vers>
    <vers num="16"> "Non poterat Dominus introducere
populum in terram, pro qua iuraverat, idcirco occidit eos in
solitudine!".
</vers>
    <vers num="17"> Magnificetur ergo fortitudo Domini,
sicut iurasti dicens:
</vers>
    <vers num="18"> "Dominus patiens et multæ
misericordiæ, auferens iniquitatem et scelera nullumque innoxium
derelinquens, qui visitas peccata patrum in filios in tertiam et
quartam generationem".
</vers>
    <vers num="19"> Dimitte obsecro peccatum populi
huius secundum magnitudinem misericordiæ tuæ, sicut propitius
fuisti populo huic de Ægypto usque ad locum
istum ».
</vers>
    <vers num="20"> Dixitque Dominus:
« Dimisi iuxta verbum tuum.
</vers>
    <vers num="21"> Vivo ego, et implebit gloria Domini
universam terram!
</vers>
    <vers num="22"> Attamen omnes homines, qui viderunt
maiestatem meam et signa, quæ feci in Ægypto et in solitudine, et
tentaverunt me iam per decem vices nec obœdierunt voci meæ,
</vers>
    <vers num="23"> non videbunt terram, pro qua iuravi
patribus eorum; nec quisquam ex illis, qui detraxit mihi,
intuebitur eam.
</vers>
    <vers num="24"> Servum meum Chaleb, qui plenus alio
spiritu secutus est me, inducam in terram hanc, quam circuivit, et
semen eius possidebit eam.
</vers>
    <vers num="25"> Quoniam Amalecites et Chananæus
habitant in vallibus, cras movete castra et revertimini in
solitudinem per viam maris Rubri ».
</vers>
    <vers num="26"> Locutusque est Dominus ad Moysen et
Aaron dicens:
</vers>
    <vers num="27"> « Usquequo congregatio
hæc pessima murmurat contra me? Querelas filiorum Israel
audivi.
</vers>
    <vers num="28"> Dic ergo eis: Vivo ego, ait Dominus,
sicut locuti estis, audiente me, sic faciam vobis!
</vers>
    <vers num="29"> In solitudine hac iacebunt cadavera
vestra. Omnes, qui numerati estis a viginti annis et supra et
murmurastis contra me,
</vers>
    <vers num="30"> non intrabitis terram, super quam
levavi manum meam, ut habitare vos facerem, præter Chaleb filium
Iephonne et Iosue filium Nun.
</vers>
    <vers num="31"> Parvulos autem vestros, de quibus
dixistis quod prædæ hostibus forent, introducam, ut videant
terram, quæ vobis displicuit.
</vers>
    <vers num="32"> Vestra cadavera iacebunt in
solitudine hac;
</vers>
    <vers num="33"> filii vestri erunt pastores in
deserto annis quadraginta et portabunt fornicationem vestram, donec
consumantur cadavera vestra in deserto.
</vers>
    <vers num="34"> Iuxta numerum quadraginta dierum,
quibus considerastis terram — annus pro die imputabitur —
quadraginta annis portabitis iniquitates vestras et scietis
ultionem meam.
</vers>
    <vers num="35"> Ego Dominus locutus sum, ita faciam
omni congregationi huic pessimæ, quæ consurrexit adversum me: in
solitudine hac deficiet et morietur ».
</vers>
    <vers num="36"> Igitur omnes viri, quos miserat
Moyses ad contemplandam terram et qui reversi murmurare fecerant
contra eum omnem congregationem detrahentes terræ quod esset
mala,
</vers>
    <vers num="37"> mortui sunt atque percussi in
conspectu Domini.
</vers>
    <vers num="38"> Iosue autem filius Nun et Chaleb
filius Iephonne vixerunt ex omnibus, qui perrexerant ad
considerandam terram.
</vers>
    <vers num="39"> Locutusque est Moyses universa verba
hæc ad omnes filios Israel, et luxit populus nimis.
</vers>
    <vers num="40"> Et ecce mane primo surgentes
ascenderunt verticem montis atque dixerunt: « Parati
sumus ascendere ad locum, de quo Dominus locutus est, quia
peccavimus ».
</vers>
    <vers num="41"> Quibus Moyses: « Cur,
inquit, transgredimini verbum Domini, quod vobis non cedet in
prosperum?
</vers>
    <vers num="42"> Nolite ascendere, non enim est
Dominus vobiscum, ne corruatis coram inimicis vestris!
</vers>
    <vers num="43"> Amalecites et Chananæus ante vos
sunt, quorum gladio corruetis, eo quod nolueritis acquiescere
Domino, nec erit Dominus vobiscum ».
</vers>
    <vers num="44"> At illi contenebrati ascenderunt in
verticem montis; arca autem fœderis Domini et Moyses non
recesserunt de castris.
</vers>
    <vers num="45"> Descenditque Amalecites et
Chananæus, qui habitabat in monte, et percutiens eos atque
concidens persecutus est eos usque Horma.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Locutus est Dominus ad Moysen
dicens:
</vers>
    <vers num="2"> « Loquere ad filios Israel
et dices ad eos: Cum ingressi fueritis terram habitationis vestræ,
quam ego dabo vobis,
</vers>
    <vers num="3"> et feceritis oblationem Domino in
holocaustum aut victimam vota solventes vel sponte offerentes
munera aut in sollemnitatibus vestris adolentes odorem suavitatis
Domino de bobus sive de ovibus,
</vers>
    <vers num="4"> offeret, quicumque immolaverit
victimam, sacrificium similæ decimam partem ephi conspersæ oleo,
quod mensuram habebit quartam partem hin,
</vers>
    <vers num="5"> et vinum ad liba fundenda eiusdem
mensuræ dabit in holocaustum sive in victimam per agnos
singulos.
</vers>
    <vers num="6"> Per arietes erit sacrificium similæ
duarum decimarum, quæ conspersa sit oleo tertiæ partis hin;
</vers>
    <vers num="7"> et vinum ad libamentum tertiæ partis
eiusdem mensuræ offeret in odorem suavitatis Domino.
</vers>
    <vers num="8"> Quando vero de bobus feceris
holocaustum aut hostiam, ut impleas votum vel pacificas
victimas,
</vers>
    <vers num="9"> dabis per singulos boves similæ tres
decimas conspersæ oleo, quod habeat medium mensuræ hin,
</vers>
    <vers num="10"> et vinum ad liba fundenda eiusdem
mensuræ in oblationem suavissimi odoris Domino.
</vers>
    <vers num="11"> Sic facies per singulos boves et
arietes et agnos et capras.
</vers>
    <vers num="12"> Secundum numerum victimarum quas
offeretis, ita facietis singulis secundum numerum earum.
</vers>
    <vers num="13"> Omnis indigena eodem ritu offeret
sacrificium ignis in odorem suavitatis Domino.
</vers>
    <vers num="14"> Et omnis peregrinus, qui habitat
vobiscum vel qui commoratur in medio vestri in omnibus
generationibus vestris, offeret sacrificium ignis in odorem
suavitatis Domino eodem modo sicut et vos.
</vers>
    <vers num="15"> Unum præceptum erit tam vobis quam
advenis pro omnibus generationibus vestris coram Domino.
</vers>
    <vers num="16"> Una lex erit atque unum iudicium tam
vobis quam advenis, qui vobiscum commorantur ».
</vers>
    <vers num="17"> Locutus est Dominus ad Moysen
dicens:
</vers>
    <vers num="18"> « Loquere filiis Israel
et dices ad eos: Cum veneritis in terram, quam dabo vobis,
</vers>
    <vers num="19"> et comederitis de panibus regionis
illius, separabitis donaria Domino
</vers>
    <vers num="20"> de pulmento placentam. Sicut de
areis donaria separatis,
</vers>
    <vers num="21"> ita et de pulmentis dabitis ea
Domino.
</vers>
    <vers num="22"> Quod si per ignorantiam
præterieritis quidquam horum, quæ locutus est Dominus ad
Moysen
</vers>
    <vers num="23"> et mandavit per eum ad vos a die,
qua cœpit iubere et ultra ad generationes vestras,
</vers>
    <vers num="24"> si longe ab oculis congregationis,
offeret congregatio vitulum de armento, holocaustum in odorem
placabilem Domino et oblationem ac liba eius, ut cæremoniæ
postulant, hircumque pro peccato.
</vers>
    <vers num="25"> Et expiabit sacerdos pro omni
congregatione filiorum Israel, et dimittetur eis, quoniam non
sponte peccaverunt, nihilominus offerentes sacrificium ignis Domino
pro se et pro peccato atque errore suo.
</vers>
    <vers num="26"> Et dimittetur universæ plebi
filiorum Israel et advenis, qui peregrinantur inter eos, quoniam
culpa est omnis populi per ignorantiam.
</vers>
    <vers num="27"> Quod si anima una nesciens
peccaverit, offeret capram anniculam pro peccato suo.
</vers>
    <vers num="28"> Et expiabit pro ea sacerdos, quod
inscia peccaverit coram Domino; expiabit pro ea, et dimittetur
illi.
</vers>
    <vers num="29"> Tam indigenis quam advenis una lex
erit omnium, qui peccaverint ignorantes.
</vers>
    <vers num="30"> Anima vero, quæ per superbiam
aliquid commiserit, sive civis sit ille sive peregrinus, quoniam
adversus Dominum rebellis fuit, peribit de populo suo.
</vers>
    <vers num="31"> Verbum enim Domini contempsit et
præceptum illius fecit irritum; idcirco delebitur et portabit
iniquitatem suam ».
</vers>
    <vers num="32"> Factum est autem, cum essent filii
Israel in solitudine et invenissent hominem colligentem ligna in
die sabbati,
</vers>
    <vers num="33"> obtulerunt eum Moysi et Aaron et
universæ congregationi,
</vers>
    <vers num="34"> qui recluserunt eum in carcerem
nescientes quid super eo facere deberent.
</vers>
    <vers num="35"> Dixitque Dominus ad Moysen:
« Morte moriatur homo iste; obruat eum lapidibus omnis
turba extra castra ».
</vers>
    <vers num="36"> Cumque eduxissent eum foras,
obruerunt lapidibus; et mortuus est, sicut præceperat Dominus.
</vers>
    <vers num="37"> Dixit quoque Dominus ad Moysen:
</vers>
    <vers num="38"> « Loquere filiis Israel
et dices ad eos, ut faciant sibi fimbrias per angulos palliorum
ponentes in eis vittas hyacinthinas.
</vers>
    <vers num="39"> Quas cum videbitis, recordabimini
omnium mandatorum Domini eaque facietis nec sequamini cogitationes
vestras et oculos per res varias fornicantes,
</vers>
    <vers num="40"> sed magis memores omnium
præceptorum meorum faciatis ea sitisque sancti Deo vestro.
</vers>
    <vers num="41"> Ego Dominus Deus vester, qui eduxi
vos de terra Ægypti, ut essem Deus vester. Ego Dominus Deus
vester ».</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Ecce autem Core filius Isaar filii
Caath filii Levi et Dathan atque Abiram filii Eliab, Hon quoque
filius Pheleth de filiis Ruben
</vers>
    <vers num="2"> surrexerunt contra Moysen aliique
filiorum Israel ducenti quinquaginta viri proceres synagogæ vocati
ad concilium, viri famosi.
</vers>
    <vers num="3"> Cumque stetissent adversum Moysen et
Aaron, dixerunt: « Sufficiat vobis quia omnis
congregatio sanctorum est, et in ipsis est Dominus! Cur elevamini
super congregationem Domini? ».
</vers>
    <vers num="4"> Quod cum audisset Moyses, cecidit
pronus in faciem
</vers>
    <vers num="5"> locutusque ad Core et ad omne
concilium: « Mane, inquit, notum faciet Dominus qui ad
se pertineant et qui sint sancti, et sanctos applicabit sibi; et,
quos elegerit, appropinquare sibi faciet.
</vers>
    <vers num="6"> Hoc igitur facite: tollat unusquisque
turibulum suum, tu, Core, et omne concilium tuum;
</vers>
    <vers num="7"> et hausto cras igne, ponite desuper
thymiama coram Domino; et, quemcumque elegerit, ipse erit sanctus.
Sufficiat vobis, filii Levi!  ».
</vers>
    <vers num="8"> Dixitque rursum ad Core:
« Audite, filii Levi.
</vers>
    <vers num="9"> Num parum vobis est quod separavit
vos Deus Israel ab omni congregatione et iunxit sibi, ut serviretis
ei in cultu habitaculi Domini et staretis coram frequentia populi
et ministraretis pro ea?
</vers>
    <vers num="10"> Idcirco ad se fecit accedere te et
omnes fratres tuos filios Levi, ut vobis etiam sacerdotium
vindicetis,
</vers>
    <vers num="11"> et omne concilium tuum stet contra
Dominum? Quid est enim Aaron, ut murmuretis contra
eum? ».
</vers>
    <vers num="12"> Misit ergo Moyses, ut vocaret Dathan
et Abiram filios Eliab, qui responderunt: « Non
venimus!
</vers>
    <vers num="13"> Numquid parum est tibi quod eduxisti
nos de terra, quæ lacte et melle manabat, ut occideres in deserto,
nisi et dominatus fueris nostri?
</vers>
    <vers num="14"> Revera non induxisti nos in terram,
quæ fluit rivis lactis et mellis, nec dedisti nobis possessiones
agrorum et vinearum! An et oculos illorum hominum vis eruere? Non
venimus! ».
</vers>
    <vers num="15"> Iratusque Moyses valde ait ad
Dominum: « Ne respicias sacrificia eorum; tu scis quod
ne asellum quidem umquam acceperim ab eis nec afflixerim quempiam
eorum ».
</vers>
    <vers num="16"> Dixitque ad Core: « Tu et
omne concilium tuum state seorsum coram Domino, et Aaron die
crastino separatim.
</vers>
    <vers num="17"> Tollite singuli turibula vestra et
ponite super ea incensum offerentes Domino ducenta quinquaginta
turibula; tu et Aaron teneatis unusquisque turibulum
suum ».
</vers>
    <vers num="18"> Quod cum fecissent, stantibus Moyse
et Aaron,
</vers>
    <vers num="19"> et coacervasset Core adversum eos
omne concilium ad ostium tabernaculi conventus, apparuit cunctis
gloria Dornini.
</vers>
    <vers num="20"> Locutusque Dominus ad Moysen et
Aaron ait:
</vers>
    <vers num="21"> « Separamini de medio
congregationis huius, ut eos repente disperdam ».
</vers>
    <vers num="22"> Qui ceciderunt proni in faciem atque
dixerunt: « Deus, Deus spirituum universæ carnis; num,
uno peccante, contra omnes ira tua desæviet? ».
</vers>
    <vers num="23"> Et ait Dominus ad Moysen:
</vers>
    <vers num="24"> « Præcipe universo
populo, ut separetur ab habitaculis Core et Dathan et
Abiram ».
</vers>
    <vers num="25"> Surrexitque Moyses et abiit ad
Dathan et Abiram et, sequentibus eum senioribus Israel,
</vers>
    <vers num="26"> dixit ad turbam:
« Recedite ab habitaculis hominum impiorum et nolite
tangere, quæ ad eos pertinent, ne involvamini in peccatis
eorum ».
</vers>
    <vers num="27"> Cumque recessissent a tentoriis
eorum per circuitum, Dathan et Abiram egressi stabant in introitu
papilionum suorum cum uxoribus et filiis et parvulis.
</vers>
    <vers num="28"> Et ait Moyses: « In hoc
scietis quod Dominus miserit me, ut facerem universa, quæ
cernitis, et non ex proprio ea corde protulerim:
</vers>
    <vers num="29"> si consueta hominum morte
interierint, et visitaverit eos plaga, qua et ceteri visitari
solent, non misit me Dominus.
</vers>
    <vers num="30"> Sin autem novam rem fecerit Dominus,
ut aperiens terra os suum deglutiat eos et omnia, quæ ad illos
pertinent, descenderintque viventes in infernum, scietis quod
blasphemaverint Dominum ».
</vers>
    <vers num="31"> Confestim igitur, ut cessavit loqui,
dirupta est terra sub pedibus eorum
</vers>
    <vers num="32"> et aperiens os suum devoravit illos
cum domibus suis et omnibus hominibus Core et universa substantia
eorum;
</vers>
    <vers num="33"> descenderuntque vivi in infernum
operti humo et perierunt de medio congregationis.
</vers>
    <vers num="34"> At vero omnis Israel, qui stabat per
gyrum, fugit ad clamorem pereuntium dicens: « Ne forte
et nos terra deglutiat ».
</vers>
    <vers num="35"> Sed et ignis egressus a Domino
interfecit ducentos quinquaginta viros, qui offerebant
incensum.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Locutusque est Dominus ad Moysen
dicens:
</vers>
    <vers num="2"> « Præcipe Eleazaro filio
Aaron sacerdoti, ut tollat turibula, quæ iacent in incendio, et
ignem huc illucque dispergat, quoniam sanctificata sunt
</vers>
    <vers num="3"> in mortibus peccatorum; producatque
ea in laminas et affigat altari, eo quod attulerunt ea Domino, et
sanctificata sunt, ut sint pro signo filiis
Israel ».
</vers>
    <vers num="4"> Tulit ergo Eleazar sacerdos turibula
ænea, in quibus obtulerant hi, quos incendium devoravit, et
produxit ea in laminas affigens altari,
</vers>
    <vers num="5"> ut haberent postea filii Israel,
quibus commonerentur, ne quis accedat alienigena et, qui non est de
semine Aaron, ad offerendum incensum Domino, ne patiatur sicut
passus est Core et omnis congregatio eius, loquente Domino ad
Moysen.
</vers>
    <vers num="6"> Murmuravit autem omnis congregatio
filiorum Israel sequenti die contra Moysen et Aaron dicens:
« Vos interfecistis populum Domini ».
</vers>
    <vers num="7"> Cumque oriretur seditio contra Moysen
et Aaron, converterunt se ad tabernaculum conventus; quod operuit
nubes, et apparuit gloria Domini.
</vers>
    <vers num="8"> Moyses et Aaron venerunt ante
tabernaculum conventus.
</vers>
    <vers num="9"> Dixitque Dominus ad Moysen:
</vers>
    <vers num="10"> « Recedite de medio
congregationis huius, nam extemplo delebo eos ». Et
ceciderunt in faciem suam.
</vers>
    <vers num="11"> Dixit Moyses ad Aaron:
« Tolle turibulum et, hausto igne de altari, mitte
incensum desuper pergens cito ad populum, ut expies pro eis; iam
enim egressa est ira a Domino, et plaga desævit ».
</vers>
    <vers num="12"> Quod cum fecisset Aaron et
cucurrisset ad mediam congregationem, quam iam vastabat plaga,
obtulit thymiama et expiavit pro populo;
</vers>
    <vers num="13"> et stetit inter mortuos ac viventes,
et plaga cessavit.
</vers>
    <vers num="14"> Fuerunt autem, qui percussi sunt,
quattuordecim milia hominum et septingenti, absque his, qui
perierant in seditione Core.
</vers>
    <vers num="15"> Reversusque est Aaron ad Moysen ad
ostium tabernaculi conventus, postquam quievit interitus.
</vers>
    <vers num="16"> Et locutus est Dominus ad Moysen
dicens:
</vers>
    <vers num="17"> « Loquere ad filios
Israel et accipe ab eis virgas singulas per cognationes suas, a
cunctis principibus tribuum virgas duodecim, et uniuscuiusque nomen
superscribes virgæ suæ.
</vers>
    <vers num="18"> Nomen autem Aaron scribes in virga
Levi, et una virga cunctas seorsum familias continebit.
</vers>
    <vers num="19"> Ponesque eas in tabernaculo
conventus coram testimonio, ubi conveniam cum vobis.
</vers>
    <vers num="20"> Quem ex his elegero, germinabit
virga eius; et cohibebo a me querimonias filiorum Israel, quibus
contra vos murmurant ».
</vers>
    <vers num="21"> Locutusque est Moyses ad filios
Israel, et dederunt ei omnes principes virgas per singulas tribus;
fueruntque virgæ duodecim, et virga Aaron in medio earum.
</vers>
    <vers num="22"> Quas cum posuisset Moyses coram
Domino in tabernaculo testimonii,
</vers>
    <vers num="23"> sequenti die regressus invenit
germinasse virgam Aaron in domo Levi; et turgentibus gemmis
eruperant flores, qui, foliis dilatatis, in amygdalas deformati
sunt.
</vers>
    <vers num="24"> Protulit ergo Moyses omnes virgas de
conspectu Domini ad cunctos filios Israel; videruntque et
receperunt singuli virgas suas.
</vers>
    <vers num="25"> Dixitque Dominus ad Moysen:
« Refer virgam Aaron coram testimonio, ut servetur ibi
in signum rebellium filiorum Israel, et quiescant querelæ eorum a
me, ne moriantur ».
</vers>
    <vers num="26"> Fecitque Moyses, sicut præceperat
Dominus.
</vers>
    <vers num="27"> Dixerunt autem filii Israel ad
Moysen: « Ecce consumpti sumus, perimus, omnes
perimus!
</vers>
    <vers num="28"> Quicumque accedit ad habitaculum
Domini, moritur. Num usque ad internecionem cuncti delendi
sumus? ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Dixitque Dominus ad Aaron:
« Tu et filii tui et domus patris tui tecum portabitis
iniquitatem sanctuarii; et tu et filii tui simul sustinebitis
peccata sacerdotii vestri.
</vers>
    <vers num="2"> Sed et fratres tuos de tribu Levi,
tribum patris tui sume tecum, præstoque sint et ministrent tibi;
tu autem et filii tui ministrabitis in tabernaculo testimonii.
</vers>
    <vers num="3"> Excubabuntque Levitæ ad præcepta
tua et ad cuncta opera tabernaculi, ita dumtaxat ut ad vasa
sanctuarii et ad altare non accedant, ne et illi moriantur, et vos
pereatis simul.
</vers>
    <vers num="4"> Sint autem tecum et excubent in
custodiis tabernaculi conventus et in omni ministerio eius;
alienigena non miscebitur vobis.
</vers>
    <vers num="5"> Excubate in ministerio sanctuarii et
in ministerio altaris, ne oriatur amplius indignatio super filios
Israel.
</vers>
    <vers num="6"> Ego sumpsi fratres vestros Levitas de
medio filiorum Israel et tradidi donum Domino, ut serviant in
ministeriis tabernaculi conventus.
</vers>
    <vers num="7"> Tu autem et filii tui custodite
sacerdotium vestrum et omnia, quæ ad cultum altaris pertinent et
intra velum sunt, administrabitis. Ministerium do vobis sacerdotium
in donum; si quis externus accesserit, occidetur ».
</vers>
    <vers num="8"> Locutusque est Dominus ad Aaron:
« Ecce dedi tibi custodiam prælibationum mearum. Omnia,
quæ sanctificantur a filiis Israel, tradidi tibi et filiis tuis
pro officio sacerdotali, legitima sempiterna.
</vers>
    <vers num="9"> Hæc ergo accipies de sanctis
sanctorum, exceptis his, quæ comburuntur: omnis oblatio et
sacrificium pro peccato atque delicto, quod redditur mihi, sanctum
sanctorum tuum erit et filiorum tuorum.
</vers>
    <vers num="10"> In sanctuario comedes illud; mares
tantum edent ex eo, quia consecratum est tibi.
</vers>
    <vers num="11"> Prælibationem donorum, quæ
elevando obtulerint filii Israel, tibi dedi et filiis tuis ac
filiabus tuis iure perpetuo: qui mundus est in domo tua, vescetur
eis.
</vers>
    <vers num="12"> Omnem medullam olei et vini ac
frumenti quidquid offerunt primitiarum Domino, tibi dedi.
</vers>
    <vers num="13"> Universa frugum initia, quas gignit
humus et Domino deportantur, cedent in usus tuos: qui mundus est in
domo tua, vescetur eis.
</vers>
    <vers num="14"> Omne, quod ex voto reddiderint filii
Israel, tuum erit.
</vers>
    <vers num="15"> Quidquid primum erumpit e vulva
cunctæ carnis, quod offerunt Domino, sive ex hominibus sive de
pecoribus fuerit, tui iuris erit; ita dumtaxat, ut hominis
primogenitum et omne animal, quod immundum est, redimi facias.
</vers>
    <vers num="16"> Cuius redemptio erit post unum
mensem siclis argenti quinque pondere sanctuarii. Siclus viginti
obolos habet.
</vers>
    <vers num="17"> Primogenitum autem bovis vel ovis
vel capræ non facies redimi, quia sanctificata sunt Domino;
sanguinem tantum eorum fundes super altare et adipes adolebis in
suavissimum odorem Domino.
</vers>
    <vers num="18"> Carnes vero eorum in usum tuum
cedent, sicut pectusculum elevatum et armus dexter tua erunt.
</vers>
    <vers num="19"> Omnes prælibationes sanctas, quas
offerunt filii Israel Domino, tibi dedi et filiis ac filiabus tuis
iure perpetuo: pactum salis est sempiternum coram Domino tibi ac
filiis tuis ».
</vers>
    <vers num="20"> Dixitque Dominus ad Aaron:
« In terra eorum nihil possidebitis nec habebitis partem
inter eos: Ego pars et hereditas tua in medio filiorum Israel.
</vers>
    <vers num="21"> Filiis autem Levi dedi omnes decimas
Israelis in possessionem pro ministerio, quo serviunt mihi in
tabernaculo conventus,
</vers>
    <vers num="22"> ut non accedant ultra filii Israel
ad tabernaculum conventus nec committant peccatum mortiferum.
</vers>
    <vers num="23"> Solis filiis Levi mihi in
tabernaculo conventus servientibus et portantibus peccata populi;
legitimum sempiternum erit in generationibus vestris, et in medio
filiorum Israel nihil aliud possidebunt.
</vers>
    <vers num="24"> Decimas, quas filii Israel in
prælibationem elevant Domino, dedi Levitis in possessionem.
Propterea dixi eis: In medio filiorum Israel non habebitis
possessionem ».
</vers>
    <vers num="25"> Locutusque est Dominus ad Moysen
dicens:
</vers>
    <vers num="26"> « Præcipe Levitis atque
denuntia: Cum acceperitis a filiis Israel decimas, quas dedi vobis,
prælibationem earum elevabitis Domino, id est decimam partem
decimæ,
</vers>
    <vers num="27"> ut reputetur vobis in prælibationem
tam de areis quam de torcularibus.
</vers>
    <vers num="28"> Sic de universis, quorum accipitis
primitias a filiis Israel, elevate Domino: date Aaron
sacerdoti.
</vers>
    <vers num="29"> Omnia, quæ offeretis ex decimis, in
donaria Domini separabitis: optima et electa erunt.
</vers>
    <vers num="30"> Dicesque ad eos: Si præclara et
meliora quæque obtuleritis ex decimis, reputabitur vobis quasi de
area et torculari dederitis fructus;
</vers>
    <vers num="31"> et comedetis eas in omnibus locis
vestris, tam vos quam familiæ vestræ, quia pretium est pro
ministerio, quo servitis in tabernaculo conventus.
</vers>
    <vers num="32"> Et non peccabitis super hoc egregia
vobis et pinguia reservantes, ne polluatis oblationes filiorum
Israel et moriamini ».</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Locutusque est Dominus ad Moysen
et Aaron dicens:
</vers>
    <vers num="2"> « Ista est religio legis,
quam constituit Dominus. Præcipe filiis Israel, ut adducant ad te
vaccam rufam ætatis integræ, in qua nulla sit macula, nec
portaverit iugum.
</vers>
    <vers num="3"> Tradetisque eam Eleazaro sacerdoti,
quæ educta extra castra mactabitur in conspectu eius;
</vers>
    <vers num="4"> et tinguens digitum in sanguine eius
asperget contra fores tabernaculi conventus septem vicibus,
</vers>
    <vers num="5"> combureturque in conspectu eius, tam
pelle et carnibus eius quam sanguine et fimo flammæ traditis.
</vers>
    <vers num="6"> Lignum quoque cedrinum et hyssopum
coccumque sacerdos mittet in flammam, quæ vaccam vorat.
</vers>
    <vers num="7"> Et tunc demum, lotis vestibus et
corpore suo, ingredietur in castra commaculatusque erit usque ad
vesperum.
</vers>
    <vers num="8"> Sed et ille, qui combusserit eam,
lavabit vestimenta sua et corpus, et immundus erit usque ad
vesperum.
</vers>
    <vers num="9"> Colliget autem vir mundus cineres
vaccæ et effundet eos extra castra in loco purissimo, ut sint
congregationi filiorum Israel in custodiam pro aqua
aspersionis.
</vers>
    <vers num="10"> Cumque laverit, qui vaccæ
portaverat cineres, vestimenta sua, immundus erit usque ad
vesperum. Habebunt hoc filii Israel et advenæ, qui habitant inter
eos, sanctum iure perpetuo.
</vers>
    <vers num="11"> Qui tetigerit cadaver hominis et
propter hoc septem diebus fuerit immundus,
</vers>
    <vers num="12"> aspergetur ex hac aqua die tertio et
septimo et sic mundabitur. Si die tertio aspersus non fuerit,
septimo non erit mundus.
</vers>
    <vers num="13"> Omnis, qui tetigerit humanæ animæ
morticinum et aspersus hac commixtione non fuerit, polluet
habitaculum Domini et peribit ex Israel, quia aqua expiationis non
est aspersus: immundus erit, et manebit spurcitia eius super
eum.
</vers>
    <vers num="14"> Ista est lex hominis, qui moritur in
tabernaculo: omnes, qui ingrediuntur tentorium illius, et universa
vasa, quæ ibi sunt, polluta erunt septem diebus.
</vers>
    <vers num="15"> Vas, quod non habuerit operculum nec
ligaturam desuper, immundum erit.
</vers>
    <vers num="16"> Si quis in agro tetigerit cadaver
hominis gladio occisi aut per se mortui sive os illius vel
sepulcrum, immundus erit septem diebus.
</vers>
    <vers num="17"> Tollentque de cineribus combustionis
peccati et mittent aquas vivas super eos in vas;
</vers>
    <vers num="18"> in quibus cum homo mundus tinxerit
hyssopum, asperget ex eo omne tentorium et cunctam supellectilem et
homines, qui ibi fuerint, et super eum, qui tetigerit ossa vel
occisum hominem aut per se mortuum aut sepultum.
</vers>
    <vers num="19"> Atque hoc modo mundus lustrabit
immundum tertio et septimo die; expiatusque die septimo lavabit et
se et vestimenta sua et mundus erit ad vesperum.
</vers>
    <vers num="20"> Si quis hoc ritu non fuerit
expiatus, peribit anima illius de medio ecclesiæ, quia sanctuarium
Domini polluit et non est aqua lustrationis aspersus; immundus
est.
</vers>
    <vers num="21"> Erit vobis præceptum legitimum
sempiternum. Ipse quoque, qui aspergit aqua lustrali, lavabit
vestimenta sua; omnis, qui tetigerit aquas expiationis, immundus
erit usque ad vesperum.
</vers>
    <vers num="22"> Quidquid tetigerit immundus,
immundum erit, et anima, quæ horum quippiam tetigerit, immunda
erit usque ad vesperum ».</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Veneruntque filii Israel et omnis
congregatio in desertum Sin mense primo, et mansit populus in
Cades. Mortuaque est ibi Maria et sepulta in eodem loco.
</vers>
    <vers num="2"> Cumque indigeret aqua populus,
convenerunt adversum Moysen et Aaron
</vers>
    <vers num="3"> et versi in seditionem dixerunt:
« Utinam perissemus inter fratres nostros coram
Domino!
</vers>
    <vers num="4"> Cur eduxistis ecclesiam Domini in
solitudinem, ut et nos et nostra iumenta moriamur?
</vers>
    <vers num="5"> Quare nos fecistis ascendere de
Ægypto et adduxistis in locum istum pessimum, qui seri non potest,
qui nec ficum gignit nec vineas nec malogranata, insuper et aquam
non habet ad bibendum? ».
</vers>
    <vers num="6"> Venitque Moyses et Aaron, relicta
congregatione, ad introitum tabernaculi conventus corrueruntque
proni in terram, et apparuit gloria Domini super eos.
</vers>
    <vers num="7"> Locutusque est Dominus ad Moysen
dicens:
</vers>
    <vers num="8"> « Tolle virgam et congrega
populum, tu et Aaron frater tuus; et loquimini ad petram coram eis,
et illa dabit aquas. Cumque eduxeris aquam de petra, potabis
congregationem et iumenta eius ».
</vers>
    <vers num="9"> Tulit igitur Moyses virgam, quæ erat
in conspectu Domini, sicut præceperat ei.
</vers>
    <vers num="10"> Et congregaverunt Moyses et Aaron
populum ante petram, dixitque eis: « Audite, rebelles;
num de petra hac vobis aquam poterimus eicere? ».
</vers>
    <vers num="11"> Cumque elevasset Moyses manum
percutiens virga bis silicem, egressæ sunt aquæ largissimæ, ita
ut populus biberet et iumenta.
</vers>
    <vers num="12"> Dixitque Dominus ad Moysen et Aaron:
« Quia non credidistis mihi, ut sanctificaretis me coram
filiis Israel, non introducetis hos populos in terram, quam dabo
eis ».
</vers>
    <vers num="13"> Hæ sunt aquæ Meriba, ubi iurgati
sunt filii Israel contra Dominum, et sanctificatus est in eis.
</vers>
    <vers num="14"> Misit nuntios Moyses de Cades ad
regem Edom, qui dicerent: « Hæc mandat frater tuus
Israel: Nosti omnem laborem, qui apprehendit nos,
</vers>
    <vers num="15"> quomodo descenderint patres nostri
in Ægyptum, et habitaverimus ibi multo tempore, afflixerintque nos
Ægyptii et patres nostros,
</vers>
    <vers num="16"> et quomodo clamaverimus ad Dominum,
et exaudierit nos miseritque angelum, qui eduxerit nos de Ægypto.
Ecce nos in urbe Cades, quæ est in extremis finibus tuis,
positi
</vers>
    <vers num="17"> obsecramus, ut nobis transire liceat
per terram tuam: non ibimus per agros nec per vineas, non bibemus
aquas de puteis tuis; sed gradiemur via regia, nec ad dexteram nec
ad sinistram declinantes, donec transeamus terminos
tuos ».
</vers>
    <vers num="18"> Cui respondit Edom: « Non
transibis per me, alioquin armatus occurram tibi ».
</vers>
    <vers num="19"> Dixeruntque filii Israel:
« Per tritam gradiemur viam et, si biberimus aquas tuas
ego et pecora mea, dabo, quod iustum est: nulla erit in pretio
difficultas; tantum velociter transeamus ».
</vers>
    <vers num="20"> At ille respondit: « Non
transibis! ». Statimque egressus est obvius cum infinita
multitudine et manu forti
</vers>
    <vers num="21"> nec voluit acquiescere Israeli, ut
concederet transitum per fines suos; quam ob rem divertit ab eo
Israel.
</vers>
    <vers num="22"> Cumque castra movissent de Cades,
venerunt in montem Hor,
</vers>
    <vers num="23"> ubi locutus est Dominus ad Moysen et
Aaron in monte Hor, qui est in finibus terræ Edom:
</vers>
    <vers num="24"> « Congregabitur, inquit,
Aaron ad populum suum. Non enim intrabit terram, quam dedi filiis
Israel, eo quod rebelles fuistis ori meo ad aquas Meriba.
</vers>
    <vers num="25"> Tolle Aaron et Eleazarum filium eius
cum eo et duces eos in montem Hor.
</vers>
    <vers num="26"> Cumque nudaveris patrem veste sua,
indues ea Eleazarum filium eius: Aaron colligetur et morietur
ibi ».
</vers>
    <vers num="27"> Fecit Moyses, ut præceperat
Dominus, et ascenderunt in montem Hor coram omni congregatione.
</vers>
    <vers num="28"> Cumque Aaron spoliasset vestibus
suis, induit eis Eleazarum filium eius. Illo mortuo in montis
supercilio, descendit cum Eleazaro.
</vers>
    <vers num="29"> Omnis autem congregatio videns
occubuisse Aaron flevit super eo triginta diebus tota domus
Israel.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Quod cum audisset Chananæus rex
Arad, qui habitabat in Nageb, venisse scilicet Israel per viam
Atarim, pugnavit contra illum et duxit ex eo captivos.
</vers>
    <vers num="2"> At Israel voto se Domino obligans
ait: « Si tradideris populum istum in manu mea, delebo
urbes eius ».
</vers>
    <vers num="3"> Exaudivitque Dominus preces Israel et
tradidit Chananæum, quem ille interfecit, subversis urbibus eius,
et vocavit nomen loci illius Horma.
</vers>
    <vers num="4"> Profecti sunt autem et de monte Hor
per viam, quæ ducit ad mare Rubrum, ut circumirent terram Edom. Et
tædere cœpit populum itineris.
</vers>
    <vers num="5"> Locutusque contra Deum et Moysen ait:
« Cur eduxisti nos de Ægypto, ut moreremur in
solitudine? Deest panis, non sunt aquæ; anima nostra iam nauseat
super cibo isto levissimo ».
</vers>
    <vers num="6"> Quam ob rem misit Dominus in populum
ignitos serpentes, qui mordebant populum, et mortuus est populus
multus ex Israel.
</vers>
    <vers num="7"> Et venerunt ad Moysen atque dixerunt:
« Peccavimus, quia locuti sumus contra Dominum et te;
ora, ut tollat a nobis serpentes ». Oravitque Moyses pro
populo.
</vers>
    <vers num="8"> Et locutus est Dominus ad eum:
« Fac serpentem ignitum et pone eum pro signo: qui
percussus aspexerit eum, vivet ».
</vers>
    <vers num="9"> Fecit ergo Moyses serpentem æneum et
posuit eum pro signo; quem cum percussi aspicerent, sanabantur.
</vers>
    <vers num="10"> Profectique filii Israel
castrametati sunt in Oboth,
</vers>
    <vers num="11"> unde egressi fixere tentoria in
Ieabarim, in solitudine, quæ respicit Moab contra orientalem
plagam.
</vers>
    <vers num="12"> Et inde moventes venerunt ad
torrentem Zared;
</vers>
    <vers num="13"> quem relinquentes castrametati sunt
ultra Arnon, qui est in deserto, quod prominet de finibus Amorræi.
Siquidem Arnon terminus est Moab dividens Moabitas et
Amorræos.
</vers>
    <vers num="14"> Unde dicitur in libro bellorum
Domini:
« Vaheb in Supha
et torrentes Arnon.
</vers>
    <vers num="15"> Scopuli torrentium inclinati
sunt
in habitationem Ar
et recumbunt in finibus Moabitarum ».
</vers>
    <vers num="16"> Ex eo loco in Beer. Hic est puteus,
super quo locutus est Dominus ad Moysen: « Congrega
populum, et dabo ei aquam ».
</vers>
    <vers num="17"> Tunc cecinit Israel carmen
istud:
« Ascendat puteus. Concinite ei.
</vers>
    <vers num="18"> Puteus, quem foderunt principes
et paraverunt duces populi
in sceptris et in baculis suis ».
De solitudine in Matthana;
</vers>
    <vers num="19"> de Matthana in Nahaliel; de Nahaliel
in Bamoth;
</vers>
    <vers num="20"> de Bamoth in vallem, quæ est in
regione Moab in vertice Phasga, qui respicit contra desertum.
</vers>
    <vers num="21"> Misit autem Israel nuntios ad Sehon
regem Amorræorum dicens:
</vers>
    <vers num="22"> « Obsecro, ut transire
mihi liceat per terram tuam: non declinabimus in agros et vineas,
non bibemus aquas ex puteis. Via regia gradiemur, donec transeamus
terminos tuos ».
</vers>
    <vers num="23"> Qui concedere noluit, ut transiret
Israel per fines suos; quin potius, populo congregato, egressus est
obviam in desertum et venit in Iasa pugnavitque contra Israel.
</vers>
    <vers num="24"> A quo percussus est in ore gladii,
et possessa est terra eius ab Arnon usque Iaboc et filios Ammon;
quia forti præsidio tenebantur termini Ammonitarum.
</vers>
    <vers num="25"> Tulit ergo Israel omnes civitates
eius et habitavit in urbibus Amorræi, in Hesebon scilicet et
viculis eius.
</vers>
    <vers num="26"> Hesebon enim erat urbs Sehon regis
Amorræi, qui pugnavit contra primum regem Moab et tulit omnem
terram, quæ dicionis illius fuerat usque Arnon.
</vers>
    <vers num="27"> Idcirco dicitur in proverbio:
« Venite in Hesebon!
Ædificetur et construatur civitas Sehon!
</vers>
    <vers num="28"> Ignis egressus est de Hesebon,
flamma de oppido Sehon
et devoravit Ar Moabitarum
et deglutivit excelsa Arnon.
</vers>
    <vers num="29"> Væ tibi, Moab;
peristi, popule Chamos!
Dedit filios eius in fugam
et filias in captivitatem
regi Amorræorum Sehon.
</vers>
    <vers num="30"> Iecimus sagittas in eos,
disperiit Hesebon usque Dibon.
Vastavimus usque Nophe
et usque Medaba ».
</vers>
    <vers num="31"> Habitavit itaque Israel in terra
Amorræi.
</vers>
    <vers num="32"> Misitque Moyses, qui explorarent
Iazer, cuius ceperunt viculos et expulerunt Amorræos, qui erant
ibi.
</vers>
    <vers num="33"> Verteruntque se et ascenderunt per
viam Basan, et occurrit eis Og rex Basan cum omni populo suo
pugnaturus in Edrai.
</vers>
    <vers num="34"> Dixitque Dominus ad Moysen:
« Ne timeas eum, quia in manu tua tradidi illum et omnem
populum ac terram eius, faciesque illi, sicut fecisti Sehon regi
Amorræorum habitatori Hesebon ».
</vers>
    <vers num="35"> Percusserunt igitur et hunc cum
filiis suis universumque populum eius usque ad internecionem; et
possederunt terram illius.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Profectique castrametati sunt
filii Israel in campestribus Moab, ubi trans Iordanem Iericho sita
est.
</vers>
    <vers num="2"> Videns autem Balac filius Sephor
omnia, quæ fecerat Israel Amorræo,
</vers>
    <vers num="3"> valde metuit Moab populum, quia
multus erat. Et cum pertimeret Moab filios Israel,
</vers>
    <vers num="4"> dixit ad maiores natu Madian:
« Nunc carpet hæc congregatio omnem regionem per
circuitum, quomodo solet bos herbas campi carpere ».
Balac filius Sephor erat eo tempore rex in Moab.
</vers>
    <vers num="5"> Misit ergo nuntios ad Balaam filium
Beor in Phethor, quæ est super flumen in terra filiorum Ammau, ut
vocarent eum et dicerent: « Ecce egressus est populus ex
Ægypto, qui operuit superficiem terræ sedens contra me.
</vers>
    <vers num="6"> Veni igitur et maledic populo huic,
quia fortior me est; si quo modo possim percutere et eicere eum de
terra mea. Novi enim quod benedictus sit, cui benedixeris, et
maledictus, in quem maledicta congesseris ».
</vers>
    <vers num="7"> Perrexeruntque seniores Moab et
maiores natu Madian habentes divinationis pretium in manibus.
Cumque venissent ad Balaam et narrassent ei omnia verba Balac,
</vers>
    <vers num="8"> ille respondit: « Manete
hic nocte, et respondebo quidquid mihi dixerit
Dominus ». Manentibus illis apud Balaam,
</vers>
    <vers num="9"> venit Deus et ait ad eum:
« Quid sibi volunt homines isti apud
te? ».
</vers>
    <vers num="10"> Respondit: « Balac filius
Sephor rex Moabitarum misit ad me
</vers>
    <vers num="11"> dicens: "Ecce populus, qui egressus
est de Ægypto, operuit superficiem terræ; veni et maledic ei pro
me, si quo modo possim pugnans abigere eum".
</vers>
    <vers num="12"> Dixitque Deus ad Balaam: “Noli
ire cum eis neque maledicas populo, quia benedictus
est ».
</vers>
    <vers num="13"> Qui mane consurgens dixit ad
principes: « Ite in terram vestram, quia prohibuit me
Dominus venire vobiscum ».
</vers>
    <vers num="14"> Reversi principes dixerunt ad Balac:
« Noluit Balaam venire nobiscum ».
</vers>
    <vers num="15"> Rursum ille multo plures et
nobiliores, quam ante miserat, misit.
</vers>
    <vers num="16"> Qui cum venissent ad Balaam,
dixerunt: « Sic dicit Balac filius Sephor: "Ne cuncteris
venire ad me;
</vers>
    <vers num="17"> paratus sum honorare te et, quidquid
volueris, dabo tibi. Veni et maledic pro me populo
isti" ».
</vers>
    <vers num="18"> Respondit Balaam: « Si
dederit mihi Balac plenam domum suam argenti et auri, non potero
transgredi verbum Domini Dei mei, ut vel plus vel minus loquar.
</vers>
    <vers num="19"> Obsecro, ut hic maneatis etiam hac
nocte, et scire queam quid mihi rursum respondeat
Dominus ».
</vers>
    <vers num="20"> Venit ergo Deus ad Balaam nocte et
ait ei: « Si vocare te venerunt homines isti, surge et
vade cum eis, ita dumtaxat, ut, quod tibi præcepero,
facias ».
</vers>
    <vers num="21"> Surrexit Balaam mane et, strata
asina sua, profectus est cum eis.
</vers>
    <vers num="22"> Et iratus est Deus, cum profectus
esset; stetitque angelus Domini in via contra Balaam, ut
adversaretur ei, qui insidebat asinæ et duos pueros habebat
secum.
</vers>
    <vers num="23"> Cernens asina angelum Domini stantem
in via, evaginato gladio in manu sua, avertit se de itinere et ibat
per agrum. Quam cum verberaret Balaam et vellet ad semitam
reducere,
</vers>
    <vers num="24"> stetit angelus Domini in angustiis
duarum maceriarum, quibus vineæ cingebantur.
</vers>
    <vers num="25"> Quem videns asina iunxit se parieti
et attrivit sedentis pedem. At ille iterum verberabat eam;
</vers>
    <vers num="26"> et angelus Domini iterum transiens
ad locum angustum, ubi nec ad dexteram nec ad sinistram poterat
deviare, obvius stetit.
</vers>
    <vers num="27"> Cumque vidisset asina stantem
angelum Domini, concidit sub pedibus sedentis; qui iratus
vehementius cædebat fuste latera eius.
</vers>
    <vers num="28"> Aperuitque Dominus os asinæ, et
locuta est: « Quid feci tibi? Cur percutis me ecce iam
tertio? ».
</vers>
    <vers num="29"> Respondit Balaam: « Quia
illusisti mihi. Utinam haberem gladium, ut te
interficerem! ».
</vers>
    <vers num="30"> Dixit asina: « Nonne
animal tuum sum, cui semper sedere consuevisti usque in præsentem
diem? Dic quid simile umquam fecerim tibi ». At ille
ait: « Numquam ».
</vers>
    <vers num="31"> Protinus aperuit Dominus oculos
Balaam, et vidit angelum Domini stantem in via, evaginato gladio in
manu eius; adoravitque eum pronus in terram.
</vers>
    <vers num="32"> Cui angelus Domini:
« Cur, inquit, tertio verberas asinam tuam? Ego veni, ut
adversarer tibi, quia perversa est via tua mihique contraria.
</vers>
    <vers num="33"> Et videns me asina declinavit ter a
me; nisi declinasset, te occidissem et illam vivam
reliquissem ».
</vers>
    <vers num="34"> Dixit Balaam: « Peccavi
nesciens quod tu stares contra me in via; et nunc, si displicet
tibi, revertar ».
</vers>
    <vers num="35"> Ait angelus Domini:
« Vade cum istis et cave, ne aliud, quam præcepero
tibi, loquaris ». Ivit igitur cum principibus Balac.
</vers>
    <vers num="36"> Quod cum audisset Balac, venisse
scilicet Balaam, egressus est in occursum eius in Irmoab, quod
situm est in extremis finibus Arnon;
</vers>
    <vers num="37"> dixitque ad Balaam:
« Nonne misi nuntios, ut vocarem te? Cur non statim
venisti ad me? An quia honorare te nequeo? ».
</vers>
    <vers num="38"> Cui ille respondit:
« Ecce adsum; numquid loqui potero aliud, nisi quod Deus
posuerit in ore meo? ».
</vers>
    <vers num="39"> Perrexerunt ergo simul et venerunt
in Cariathusoth.
</vers>
    <vers num="40"> Cumque occidisset Balac boves et
oves, misit ad Balaam et principes, qui cum eo erant.
</vers>
    <vers num="41"> Mane autem facto, duxit eum ad
excelsa Baal et intuitus est extremam partem populi.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Dixitque Balaam ad Balac:
« Ædifica mihi hic septem aras et para totidem vitulos
eiusdemque numeri arietes ».
</vers>
    <vers num="2"> Cumque fecisset iuxta sermonem
Balaam, imposuerunt vitulum et arietem super aram.
</vers>
    <vers num="3"> Dixitque Balaam ad Balac:
« Sta paulisper iuxta holocaustum tuum, donec vadam, si
forte occurrat mihi Dominus; et, quodcumque imperaverit, loquar
tibi ». Cumque abiisset in collem nudum,
</vers>
    <vers num="4"> occurrit illi Deus. Locutusque ad eum
Balaam: « Septem, inquit, aras erexi et imposui vitulum
et arietem desuper ».
</vers>
    <vers num="5"> Dominus autem posuit verbum in ore
eius et ait: « Revertere ad Balac et hæc
loqueris ».
</vers>
    <vers num="6"> Reversus invenit stantem Balac iuxta
holocaustum suum et omnes principes Moabitarum;
</vers>
    <vers num="7"> assumptaque parabola sua, dixit:
« De Aram adduxit me Balac,
rex Moabitarum de montibus orientis:
"Veni, inquit, et maledic pro me Iacob;
propera et detestare Israel!".
</vers>
    <vers num="8"> Quomodo maledicam, cui non maledixit
Deus?
Qua ratione detester, quem Dominus non detestatur?
</vers>
    <vers num="9"> De summis silicibus video eum
et de collibus considero illum:
populus solus habitabit
et inter gentes non reputabitur.
</vers>
    <vers num="10"> Et quis dinumerare possit pulverem
Iacob
et quis numeravit arenam Israel?
Moriatur anima mea morte iustorum,
et fiant novissima mea horum similia ».
</vers>
    <vers num="11"> Dixitque Balac ad Balaam:
« Quid est hoc, quod agis? Ut malediceres inimicis meis,
vocavi te, et tu e contrario benedicis eis! ».
</vers>
    <vers num="12"> Cui ille respondit: « Num
aliud possum loqui, nisi quod iusserit Dominus? ».
</vers>
    <vers num="13"> Dixit ergo Balac: « Veni
mecum in alterum locum, unde partem Israel videas et totum videre
non possis; inde maledicito ei ».
</vers>
    <vers num="14"> Cumque duxisset eum in campum
speculatorum super verticem montis Phasga, ædificavit septem aras
imposuitque supra vitulum atque arietem.
</vers>
    <vers num="15"> Et dixit Balaam ad Balac:
« Sta hic iuxta holocaustum tuum, donec ego obvius
pergam ».
</vers>
    <vers num="16"> Cui cum Dominus occurrisset
posuissetque verbum in ore eius, ait: « Revertere ad
Balac et hæc loqueris ei ».
</vers>
    <vers num="17"> Reversus invenit eum stantem iuxta
holocaustum suum et principes Moabitarum cum eo. Ad quem Balac:
« Quid, inquit, locutus est Dominus? ».
</vers>
    <vers num="18"> At ille, assumpta parabola sua,
ait:
« Surge, Balac, et ausculta;
audi, fili Sephor.
</vers>
    <vers num="19"> Non est Deus quasi homo, ut
mentiatur,
nec ut filius hominis, ut mutetur.
Numquid dixit et non faciet?
Locutus est et non implebit?
</vers>
    <vers num="20"> Ad benedicendum adductus sum,
benedictionem prohibere non valeo.
</vers>
    <vers num="21"> Non conspicitur malum in Iacob,
nec videtur calamitas in Israel.
Dominus Deus eius cum eo est,
et clangor regis in illo.
</vers>
    <vers num="22"> Deus eduxit illum de Ægypto,
sicut cornua bubali est ei.
</vers>
    <vers num="23"> Non est augurium in Iacob,
nec divinatio in Israel.
Temporibus suis dicetur Iacob et Israeli
quid operatus sit Deus.
</vers>
    <vers num="24"> Ecce populus ut leæna
consurget,
et quasi leo erigetur;
non accubabit, donec devoret prædam
et occisorum sanguinem bibat ».
</vers>
    <vers num="25"> Dixitque Balac ad Balaam:
« Nec maledicas ei, nec benedicas! ».
</vers>
    <vers num="26"> Et ille ait: « Nonne dixi
tibi quod, quidquid mihi Dominus imperaret, hoc
facerem? ».
</vers>
    <vers num="27"> Et ait Balac ad eum:
« Veni, et ducam te ad alium locum, si forte
placeat Deo, ut inde maledicas ei ».
</vers>
    <vers num="28"> Cumque duxisset eum super verticem
montis Phegor, qui respicit solitudinem,
</vers>
    <vers num="29"> dixit ei Balaam:
« Ædifica mihi hic septem aras et para totidem vitulos
eiusdemque numeri arietes ».
</vers>
    <vers num="30"> Fecit Balac, ut Balaam dixerat,
imposuitque vitulos et arietes per singulas aras.</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Cumque vidisset Balaam quod
placeret Domino, ut benediceret Israeli, nequaquam abiit, ut ante
perrexerat, ut augurium quæreret; sed dirigens contra desertum
vultum suum
</vers>
    <vers num="2"> et elevans oculos vidit Israel
commorantem per tribus suas et, irruente in se spiritu Dei,
</vers>
    <vers num="3"> assumpta parabola sua, ait:
« Dixit Balaam filius Beor,
dixit homo, cuius apertus est oculus,
</vers>
    <vers num="4"> dixit auditor sermonum Dei,
qui visionem Omnipotentis intuitus est,
qui cadit, et sic aperiuntur oculi eius.
</vers>
    <vers num="5"> Quam pulchra tabernacula tua,
Iacob,
et tentoria tua, Israel!
</vers>
    <vers num="6"> Ut valles dilatantur,
ut horti iuxta fluvios irrigui,
ut aloe, quam plantavit Dominus,
quasi cedri prope aquas.
</vers>
    <vers num="7"> Fluet aqua de situlis eius,
et semen illius erit in aquis multis. Extolletur super Agag rex
eius,
et elevabitur regnum illius.
</vers>
    <vers num="8"> Deus eduxit illum de Ægypto,
sicut cornua bubali est ei.
Devorabit gentes, hostes suos,
ossaque eorum confringet
et perforabit sagittis.
</vers>
    <vers num="9"> Accubans dormit ut leo,
et quasi leæna, quis suscitare illum audebit?
Qui benedixerit tibi, erit et ipse benedictus;
qui maledixerit tibi, maledictus erit! ».
</vers>
    <vers num="10"> Iratusque Balac contra Balaam,
complosis manibus, ait: « Ad maledicendum inimicis meis
vocavi te, quibus iam tertio benedixisti!
</vers>
    <vers num="11"> Revertere nunc ad locum tuum!
Decreveram quidem magnifice honorare te, sed Dominus privavit te
honore disposito ».
</vers>
    <vers num="12"> Respondit Balaam ad Balac:
« Nonne iam nuntiis tuis, quos misisti ad me, dixi:
</vers>
    <vers num="13"> Si dederit mihi Balac plenam domum
suam argenti et auri, non potero præterire sermonem Domini, ut vel
boni quid vel mali proferam ex corde meo, sed, quidquid Dominus
dixerit, hoc loquar?
</vers>
    <vers num="14"> Et nunc, pergens ad populum meum
dabo consilium, quid populus hic populo tuo faciat extremo
tempore ».
</vers>
    <vers num="15"> Sumpta igitur parabola sua, rursum
ait:
« Dixit Balaam filius Beor,
dixit homo, cuius apertus est oculus,
</vers>
    <vers num="16"> dixit auditor sermonum Dei,
qui novit doctrinam Altissimi
et visiones Omnipotentis videt,
qui cadens apertos habet oculos.
</vers>
    <vers num="17"> Video eum, sed non modo;
intueor illum, sed non prope.
Oritur stella ex Iacob,
et consurgit virga de Israel;
et percutit tempora Moab
et verticem omnium filiorum Seth.
</vers>
    <vers num="18"> Et erit Idumæa possessio eius,
et hereditas eius Seir, inimicus eius; Israel vero fortiter
aget.
</vers>
    <vers num="19"> De Iacob erit, qui dominetur
et perdat reliquias civitatis ».
</vers>
    <vers num="20"> Cumque vidisset Amalec, assumens
parabolam suam ait:
« Principium gentium Amalec,
cuius extrema perdentur ».
</vers>
    <vers num="21"> Vidit quoque Cinæum et, assumpta
parabola sua, ait:
« Robustum quidem est habitaculum tuum,
et in petra positus nidus tuus.
</vers>
    <vers num="22"> Erit in combustionem Cain,
donec Assur capiat te ».
</vers>
    <vers num="23"> Assumptaque parabola sua, iterum
locutus est:
« Heu! Quis vivet,
quando ista faciet Deus?
</vers>
    <vers num="24"> Venient naves de Cetthim,
superabunt Assyrios vastabuntque Heber;
et ad extremum etiam ipsi peribunt ».
Surrexitque Balaam et reversus est in locum suum; Balac quoque via,
qua venerat, rediit.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Morabatur autem Israel in Settim,
et incepit populus fornicari cum filiabus Moab,
</vers>
    <vers num="2"> quæ vocaverunt populum ad sacrificia
deorum suorum. Et illi comederunt et adoraverunt deos earum;
</vers>
    <vers num="3"> et adhæsit Israel Baalphegor. Et
iratus Dominus
</vers>
    <vers num="4"> ait ad Moysen: « Tolle
cunctos principes populi et suspende eos coram Domino contra solem
in patibulis, ut avertatur furor meus ab Israel ».
</vers>
    <vers num="5"> Dixitque Moyses ad iudices Israel:
« Occidat unusquisque proximos suos, qui adhæserunt
Baalphegor ».
</vers>
    <vers num="6"> Et ecce unus de filiis Israel
intravit coram fratribus suis ad Madianitin, vidente Moyse et omni
turba filiorum Israel, qui flebant ante fores tabernaculi
conventus.
</vers>
    <vers num="7"> Quod cum vidisset Phinees filius
Eleazari filii Aaron sacerdotis, surrexit de medio congregationis
et, arrepta lancea,
</vers>
    <vers num="8"> ingressus est post virum Israelitem
in cubiculum et perfodit ambos simul, virum scilicet et mulierem,
in locis genitalibus; cessavitque plaga a filiis Israel.
</vers>
    <vers num="9"> Et occisi sunt viginti quattuor milia
hominum.
</vers>
    <vers num="10"> Dixitque Dominus ad Moysen:
</vers>
    <vers num="11"> « Phinees filius Eleazari
filii Aaron sacerdotis avertit iram meam a filiis Israel, quia zelo
meo commotus est in medio eorum, ut non ipse delerem filios Israel
in zelo meo.
</vers>
    <vers num="12"> Idcirco loquere ad eum: Ecce do ei
pacem fœderis mei,
</vers>
    <vers num="13"> et erit tam ipsi quam semini eius
pactum sacerdotii sempiternum, quia zelatus est pro Deo suo et
expiavit scelus filiorum Israel ».
</vers>
    <vers num="14"> Erat autem nomen viri Israelitæ,
qui occisus est cum Madianitide, Zamri filius Salu dux de
cognatione et tribu Simeonis;
</vers>
    <vers num="15"> porro mulier Madianitis, quæ
pariter interfecta est, vocabatur Cozbi filia Sur principis tribus
in Madian.
</vers>
    <vers num="16"> Locutusque est Dominus ad Moysen
dicens:
</vers>
    <vers num="17"> « Pugnate contra
Madianitas et percutite eos,
</vers>
    <vers num="18"> quia ipsi hostiliter egerunt contra
vos et decepere insidiis per idolum Phegor et in negotio Cozbi
filiæ ducis Madian sororis eorum, quæ percussa est in die plagæ
pro sacrilegio Phegor ».</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Post hanc plagam dixit Dominus ad
Moysen et Eleazarum filium Aaron sacerdotem:
</vers>
    <vers num="2"> « Numerate summam totius
congregationis filiorum Israel a viginti annis et supra per domos
et cognationes suas, cunctos, qui possunt ad bella
procedere ».
</vers>
    <vers num="3"> Locuti sunt itaque Moyses et Eleazar
sacerdos in campestribus Moab super Iordanem contra Iericho ad eos,
qui erant
</vers>
    <vers num="4"> a viginti annis et supra, sicut
Dominus imperaverat Moysi.
Filiorum Israel, qui egressi sunt de terra Ægypti, iste est
numerus.
</vers>
    <vers num="5"> Ruben primogenitus Israel. Huius
filius Henoch, a quo familia Henochitarum, et Phallu, a quo familia
Phalluitarum,
</vers>
    <vers num="6"> et Hesron, a quo familia
Hesronitarum, et Charmi, a quo familia Charmitarum.
</vers>
    <vers num="7"> Hæ sunt familiæ de stirpe Ruben,
quarum numerus inventus est quadraginta tria milia et septingenti
triginta.
</vers>
    <vers num="8"> Filius Phallu: Eliab.
</vers>
    <vers num="9"> Huius filii: Namuel et Dathan et
Abiram. Isti sunt Dathan et Abiram principes populi, qui
surrexerunt contra Moysen et Aaron in seditione Core, quando
adversus Dominum rebellaverunt,
</vers>
    <vers num="10"> et aperiens terra os suum devoravit
eos et Core, morientibus plurimis, quando combussit ignis ducentos
quinquaginta viros; et facti sunt in signum.
</vers>
    <vers num="11"> Core pereunte, filii illius non
perierunt.
</vers>
    <vers num="12"> Filii Simeon per cognationes suas:
Namuel, ab hoc familia Namuelitarum; Iamin, ab hoc familia
Iaminitarum; Iachin, ab hoc familia Iachinitarum;
</vers>
    <vers num="13"> Zara, ab hoc familia Zaraitarum;
Saul, ab hoc familia Saulitarum.
</vers>
    <vers num="14"> Hæ sunt familiæ de stirpe Simeon,
quarum omnis numerus fuit viginti duo milia ducenti.
</vers>
    <vers num="15"> Filii Gad per cognationes suas:
Sephon, ab hoc familia Sephonitarum; Haggi, ab hoc familia
Haggitarum; Suni, ab hoc familia Sunitarum;
</vers>
    <vers num="16"> Ozni, ab hoc familia Oznitarum;
Heri, ab hoc familia Heritarum;
</vers>
    <vers num="17"> Arodi, ab hoc familia Aroditarum;
Areli, ab hoc familia Arelitarum.
</vers>
    <vers num="18"> Istæ sunt familiæ Gad, quarum
omnis numerus fuit quadraginta milia quingenti.
</vers>
    <vers num="19"> Filii Iudæ Her et Onan, qui ambo
mortui sunt in terra Chanaan.
</vers>
    <vers num="20"> Fueruntque filii Iudæ per
cognationes suas: Sela, a quo familia Selanitarum; Phares, a quo
familia Pharesitarum; Zara, a quo familia Zaraitarum.
</vers>
    <vers num="21"> Porro filii Phares: Esrom, a quo
familia Esromitarum; et Hamul, a quo familia Hamulitarum.
</vers>
    <vers num="22"> Istæ sunt familiæ Iudæ, quarum
omnis numerus fuit septuaginta sex milia quingenti.
</vers>
    <vers num="23"> Filii Issachar per cognationes suas:
Thola, a quo familia Tholaitarum; Phua, a quo familia
Phuaitarum;
</vers>
    <vers num="24"> Iasub, a quo familia Iasubitarum;
Semron, a quo familia Semronitarum.
</vers>
    <vers num="25"> Hæ sunt cognationes Issachar,
quarum numerus fuit sexaginta quattuor milia trecenti.
</vers>
    <vers num="26"> Filii Zabulon per cognationes suas:
Sared, a quo familia Sareditarum; Elon, a quo familia Elonitarum;
Iahelel, a quo familia Iahelelitarum.
</vers>
    <vers num="27"> Hæ sunt cognationes Zabulon, quarum
numerus fuit sexaginta milia quingenti.
</vers>
    <vers num="28"> Filii Ioseph per cognationes suas:
Manasse et Ephraim.
</vers>
    <vers num="29"> De Manasse ortus est Machir, a quo
familia Machiritarum; Machir genuit Galaad, a quo familia
Galaaditarum.
</vers>
    <vers num="30"> Galaad habuit filios: Iezer, a quo
familia Iezeritarum; et Helec, a quo familia Helecitarum;
</vers>
    <vers num="31"> et Asriel, a quo familia
Asrielitarum; et Sechem, a quo familia Sechemitarum;
</vers>
    <vers num="32"> et Semida, a quo familia
Semidaitarum; et Hepher, a quo familia Hepheritarum.
</vers>
    <vers num="33"> Fuit autem Hepher pater Salphaad,
qui filios non habebat sed tantum filias, quarum ista sunt nomina:
Maala et Noa et Hegla et Melcha et Thersa.
</vers>
    <vers num="34"> Hæ sunt familiæ Manasse, et
numerus earum quinquaginta duo milia septingenti.
</vers>
    <vers num="35"> Filii autem Ephraim per cognationes
suas fuerunt hi: Suthala, a quo familia Suthalaitarum; Becher, a
quo familia Becheritarum; Thehen, a quo familia Thehenitarum.
</vers>
    <vers num="36"> Porro filius Suthala fuit Heran, a
quo familia Heranitarum.
</vers>
    <vers num="37"> Hæ sunt cognationes filiorum
Ephraim, quarum numerus fuit triginta duo milia quingenti. Isti
sunt filii Ioseph per familias suas.
</vers>
    <vers num="38"> Filii Beniamin in cognationibus
suis: Bela, a quo familia Belaitarum; Asbel, a quo familia
Asbelitarum; Ahiram, a quo familia Ahiramitarum;
</vers>
    <vers num="39"> Supham, a quo familia Suphamitarum;
Hupham, a quo familia Huphamitarum.
</vers>
    <vers num="40"> Filii Bela: Ared et Naaman; de Ared
familia Areditarum, de Naaman familia Naamanitarum.
</vers>
    <vers num="41"> Hi sunt filii Beniamin per
cognationes suas, quorum numerus fuit quadraginta quinque milia
sescenti.
</vers>
    <vers num="42"> Filii Dan per cognationes suas:
Suham, a quo familia Suhamitarum. Hæ sunt cognationes Dan per
familias suas:
</vers>
    <vers num="43"> omnes fuere Suhamitæ, quorum
numerus erat sexaginta quattuor milia quadringenti.
</vers>
    <vers num="44"> Filii Aser per cognationes suas:
Iemna, a quo familia Iemnaitarum; Isui, a quo familia Isuitarum;
Beria, a quo familia Beriaitarum.
</vers>
    <vers num="45"> Filii Beria: Heber, a quo familia
Heberitarum, et Melchiel a quo familia Melchielitarum.
</vers>
    <vers num="46"> Nomen autem filiæ Aser fuit
Sara.
</vers>
    <vers num="47"> Hæ cognationes filiorum Aser, et
numerus eorum quinquaginta tria milia quadringenti.
</vers>
    <vers num="48"> Filii Nephthali per cognationes
suas: Iasiel, a quo familia Iasielitarum; Guni, a quo familia
Gunitarum;
</vers>
    <vers num="49"> Ieser, a quo familia Ieseritarum;
Sellem, a quo familia Sellemitarum.
</vers>
    <vers num="50"> Hæ sunt cognationes filiorum
Nephthali per familias suas, quorum numerus quadraginta quinque
milia quadringenti.
</vers>
    <vers num="51"> Ista est summa filiorum Israel qui
recensiti sunt: sescenta milia et mille septingenti triginta.
</vers>
    <vers num="52"> Locutusque est Dominus ad Moysen
dicens:
</vers>
    <vers num="53"> « Istis dividetur terra
iuxta numerum vocabulorum in possessiones suas.
</vers>
    <vers num="54"> Pluribus maiorem partem dabis et
paucioribus minorem: singulis, sicut nunc recensiti sunt, tradetur
possessio;
</vers>
    <vers num="55"> ita dumtaxat, ut sors terram
dividat. Secundum numerum tribuum patrum suorum hereditabunt.
</vers>
    <vers num="56"> Quidquid sorte contigerit, hoc vel
plures accipiant vel pauciores.
</vers>
    <vers num="57"> Hic quoque est numerus filiorum Levi
per familias suas: Gerson, a quo familia Gersonitarum; Caath, a quo
familia Caathitarum; Merari, a quo familia Meraritarum.
</vers>
    <vers num="58"> Hæ sunt familiæ Levi: familia
Lobni, familia Hebroni, familia Moholi, familia Musi, familia Core.
At vero Caath genuit Amram,
</vers>
    <vers num="59"> qui habuit uxorem Iochabed filiam
Levi, quæ nata est ei in Ægypto. Hæc genuit Amram viro suo
filios, Aaron et Moysen et Mariam sororem eorum.
</vers>
    <vers num="60"> De Aaron orti sunt Nadab et Abiu et
Eleazar et Ithamar,
</vers>
    <vers num="61"> quorum Nadab et Abiu mortui sunt,
cum obtulissent ignem alienum coram Domino.
</vers>
    <vers num="62"> Fueruntque omnes, qui numerati sunt,
viginti tria milia generis masculini ab uno mense et supra; quia
non sunt recensiti inter filios Israel, nec eis cum ceteris data
possessio est.
</vers>
    <vers num="63"> Hic est numerus filiorum Israel, qui
descripti sunt a Moyse et Eleazaro sacerdote in campestribus Moab
supra Iordanem contra Iericho;
</vers>
    <vers num="64"> inter quos nullus fuit eorum, qui
ante numerati sunt a Moyse et Aaron in deserto Sinai:
</vers>
    <vers num="65"> prædixerat enim Dominus quod omnes
morerentur in solitudine; nullusque remansit ex eis, nisi Chaleb
filius Iephonne et Iosue filius Nun.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Accesserunt autem filiæ Salphaad
filii Hepher filii Galaad filii Machir filii Manasse, e
cognationibus Manasse, qui fuit filius Ioseph, quarum sunt nomina:
Maala et Noa et Hegla et Melcha et Thersa.
</vers>
    <vers num="2"> Steteruntque coram Moyse et Eleazaro
sacerdote et principibus et cuncta congregatione ad ostium
tabernaculi conventus atque dixerunt:
</vers>
    <vers num="3"> « Pater noster mortuus est
in deserto, nec fuit in seditione, quæ concitata est contra
Dominum sub Core, sed in peccato suo mortuus est; hic non habuit
mares filios.
</vers>
    <vers num="4"> Cur tollitur nomen illius de familia
sua, quia non habuit filium? Date nobis possessionem inter fratres
patris nostri ».
</vers>
    <vers num="5"> Rettulitque Moyses causam earum ad
iudicium Domini,
</vers>
    <vers num="6"> qui dixit ad eum:
</vers>
    <vers num="7"> « Iustam rem postulant
filiæ Salphaad. Da eis possessionem inter fratres patris sui, et
ei in hereditatem succedant.
</vers>
    <vers num="8"> Ad filios autem Israel loqueris hæc:
Homo cum mortuus fuerit absque filio, ad filiam eius transibit
hereditas;
</vers>
    <vers num="9"> si filiam non habuerit, habebit
successores fratres suos.
</vers>
    <vers num="10"> Quod si et fratres non fuerint,
dabitis hereditatem fratribus patris eius.
</vers>
    <vers num="11"> Sin autem nec patruos habuerit,
dabitur hereditas illi, qui ei proximus est e cognatione sua;
possidebitque eam. Eritque hoc filiis Israel sanctum lege perpetua,
sicut præcepit Dominus Moysi ».
</vers>
    <vers num="12"> Dixit quoque Dominus ad Moysen:
« Ascende in montem istum Abarim et contemplare inde
terram, quam daturus sum filiis Israel.
</vers>
    <vers num="13"> Cumque videris eam, ibis et tu ad
populum tuum, sicut ivit frater tuus Aaron,
</vers>
    <vers num="14"> quia offendistis me in deserto Sin
in contradictione congregationis, nec sanctificare me voluistis
coram ea super aquas ». Hæ sunt aquæ Meribathcades
deserti Sin.
</vers>
    <vers num="15"> Cui respondit Moyses:
</vers>
    <vers num="16"> « Provideat Dominus, Deus
spirituum omnis carnis, hominem, qui sit super congregationem
hanc
</vers>
    <vers num="17"> et possit exire et intrare ante eos
et educere eos vel introducere, ne sit populus Domini sicut oves
absque pastore ».
</vers>
    <vers num="18"> Dixitque Dominus ad eum:
« Tolle Iosue filium Nun, virum in quo est spiritus; et
pone manum tuam super eum,
</vers>
    <vers num="19"> quem statues coram Eleazaro
sacerdote et omni congregatione et dabis ei præcepta, cunctis
videntibus,
</vers>
    <vers num="20"> et partem gloriæ tuæ, ut audiat
eum omnis synagoga filiorum Israel.
</vers>
    <vers num="21"> Stabit coram Eleazaro sacerdote, qui
pro eo iudicium Urim consulet Dominum. Ad verbum eius egredietur et
ingredietur ipse et omnes filii Israel cum eo, cuncta
congregatio ».
</vers>
    <vers num="22"> Fecit Moyses, ut præceperat
Dominus. Cumque tulisset Iosue, statuit eum coram Eleazaro
sacerdote et omni frequentia populi;
</vers>
    <vers num="23"> et, impositis capiti eius manibus,
constituit eum, sicut mandaverat Dominus per manum Moysi.</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Dixit quoque Dominus ad
Moysen:
</vers>
    <vers num="2"> « Præcipe filiis Israel
et dices ad eos: Oblationem meam et panem meum, sacrificium ignis
in odorem suavissimum offerte per tempora sua.
</vers>
    <vers num="3"> Hoc est sacrificium ignis, quod
offerre debetis: agnos anniculos immaculatos duos cotidie in
holocaustum sempiternum;
</vers>
    <vers num="4"> unum offeretis mane et alterum ad
vesperam;
</vers>
    <vers num="5"> decimam partem ephi similæ in
oblationem, quæ conspersa sit oleo purissimo et habeat quartam
partem hin.
</vers>
    <vers num="6"> Holocaustum iuge est, quod obtulistis
in monte Sinai in odorem suavissimum, sacrificium ignis Domino;
</vers>
    <vers num="7"> et libabitis vini quartam partem hin
per agnos singulos; in sanctuario effundetis libamen potus
inebriantis Domino.
</vers>
    <vers num="8"> Alterumque agnum similiter offeretis
ad vesperam, iuxta ritum sacrificii matutini: sacrificium ignis in
odorem suavissimum Domino.
</vers>
    <vers num="9"> Die autem sabbati offeretis duos
agnos anniculos immaculatos et duas decimas similæ oleo conspersæ
et libamentum eius.
</vers>
    <vers num="10"> Est holocaustum sabbati per singula
sabbata, præter holocaustum sempiternum et libamentum eius.
</vers>
    <vers num="11"> In calendis autem offeretis
holocaustum Domino vitulos de armento duos, arietem unum, agnos
anniculos septem immaculatos
</vers>
    <vers num="12"> et tres decimas similæ oleo
conspersæ in oblatione per singulos vitulos et duas decimas
similæ oleo conspersæ per singulos arietes,
</vers>
    <vers num="13"> et decimam unam similæ oleo
conspersæ in oblatione per agnos singulos: holocaustum in odorem
suavissimum, sacrificium ignis Domino.
</vers>
    <vers num="14"> Libamenta autem eorum ista erunt:
media pars hin vini per singulos vitulos, tertia per arietem,
quarta per agnum. Hoc erit holocaustum per omnes menses, qui sibi
anno vertente succedunt.
</vers>
    <vers num="15"> Hircus quoque offeretur Domino pro
peccato, præter holocaustum sempiternum cum libamentis suis.
</vers>
    <vers num="16"> Mense autem primo, quarta decima die
mensis Pascha Domini erit,
</vers>
    <vers num="17"> et quinta decima die sollemnitas.
Septem diebus vescemini azymis,
</vers>
    <vers num="18"> quarum die prima conventus sanctus
erit; omne opus servile non facietis in ea.
</vers>
    <vers num="19"> Offeretisque sacrificium ignis,
holocaustum Domino: vitulos de armento duos, arietem unum, agnos
anniculos immaculatos septem;
</vers>
    <vers num="20"> et oblationem singulorum ex simila,
quæ conspersa sit oleo, tres decimas per singulos vitulos et duas
decimas per arietem
</vers>
    <vers num="21"> et decimam unam per agnos singulos,
id est per septem agnos;
</vers>
    <vers num="22"> et hircum pro peccato unum, ut
expietur pro vobis,
</vers>
    <vers num="23"> præter holocaustum matutinum, quod
semper offeretis.
</vers>
    <vers num="24"> Ita facietis per singulos dies
septem dierum: panem, sacrificium ignis in odorem suavissimum
Domino præter holocaustum iuge et libationem eius.
</vers>
    <vers num="25"> Die quoque septimo conventus sanctus
erit vobis; omne opus servile non facietis in eo.
</vers>
    <vers num="26"> Die etiam primitivorum, quando
offeretis oblationem novam Domino, in sollemnitate Hebdomadarum,
conventus sanctus erit vobis; omne opus servile non facietis in
ea.
</vers>
    <vers num="27"> Offeretisque holocaustum in odorem
suavissimum Domino: vitulos de armento duos, arietem unum et agnos
anniculos immaculatos septem,
</vers>
    <vers num="28"> atque in oblatione eorum similæ
oleo conspersæ, tres decimas per singulos vitulos, per arietem
duas,
</vers>
    <vers num="29"> per agnos decimam unam, qui simul
sunt agni septem;
</vers>
    <vers num="30"> hircum quoque, qui mactatur pro
expiatione,
</vers>
    <vers num="31"> præter holocaustum sempiternum et
oblationem eius. Immaculata offeretis omnia cum libationibus
suis.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Mensis etiam septimi prima die
conventus sanctus erit vobis; omne opus servile non facietis in
ea, quia dies clangoris est et tubarum.
</vers>
    <vers num="2"> Offeretisque holocaustum in odorem
suavissimum Domino: vitulum de armento unum, arietem unum et agnos
anniculos immaculatos septem;
</vers>
    <vers num="3"> et in oblationibus eorum similæ oleo
conspersæ tres decimas per vitulum, duas decimas per arietem,
</vers>
    <vers num="4"> unam decimam per agnum, qui simul
sunt agni septem;
</vers>
    <vers num="5"> et hircum pro peccato, qui offertur
in expiationem vestram,
</vers>
    <vers num="6"> præter holocaustum calendarum cum
oblatione et holocaustum sempiternum cum oblatione et libationibus
solitis in odorem suavissimum, sacrificium ignis Domino.
</vers>
    <vers num="7"> Decima quoque die mensis huius
septimi erit vobis conventus sanctus, et affligetis animas vestras;
omne opus servile non facietis.
</vers>
    <vers num="8"> Offeretisque holocaustum Domino in
odorem suavissimum: vitulum de armento unum, arietem unum, agnos
anniculos immaculatos septem;
</vers>
    <vers num="9"> et in oblatione eorum similæ oleo
conspersæ tres decimas per vitulum, duas decimas per arietem,
</vers>
    <vers num="10"> decimam unam per agnos singulos, qui
sunt simul septem agni;
</vers>
    <vers num="11"> et hircum pro peccato, absque his,
quæ offerri pro delicto solent in expiationem et holocaustum
sempiternum cum oblatione et libaminibus eorum.
</vers>
    <vers num="12"> Quinta decima vero die mensis
septimi conventus sanctus erit; omne opus servile non facietis in
ea, sed celebrabitis sollemnitatem Domino septem diebus
</vers>
    <vers num="13"> offeretisque holocaustum in odorem
suavissimum Domino: vitulos de armento tredecim, arietes duos,
agnos anniculos immaculatos quattuordecim;
</vers>
    <vers num="14"> et in oblatione eorum similæ oleo
conspersæ tres decimas per vitulos singulos, qui sunt simul vituli
tredecim, et duas decimas arieti uno, id est simul arietibus
duobus,
</vers>
    <vers num="15"> et decimam unam agnis singulis, qui
sunt simul agni quattuordecim;
</vers>
    <vers num="16"> et hircum pro peccato absque
holocausto sempiterno et oblatione et libamine eius.
</vers>
    <vers num="17"> In die altero offeretis vitulos de
armento duodecim, arietes duos, agnos anniculos immaculatos
quattuordecim;
</vers>
    <vers num="18"> oblationemque et libamina singulorum
per vitulos et arietes et agnos iuxta numerum eorum rite
celebrabitis,
</vers>
    <vers num="19"> et hircum pro peccato absque
holocausto sempiterno oblationeque et libamine eorum.
</vers>
    <vers num="20"> Die tertio offeretis vitulos
undecim, arietes duos, agnos anniculos immaculatos
quattuordecim,
</vers>
    <vers num="21"> oblationem et libamina singulorum
per vitulos et arietes et agnos iuxta numerum eorum rite
celebrabitis,
</vers>
    <vers num="22"> et hircum pro peccato absque
holocausto sempiterno oblationeque et libamine eius.
</vers>
    <vers num="23"> Die quarto offeretis vitulos decem,
arietes duos, agnos anniculos immaculatos quattuordecim,
</vers>
    <vers num="24"> oblationem et libamina singulorum
per vitulos et arietes et agnos iuxta numerum eorum rite
celebrabitis,
</vers>
    <vers num="25"> et hircum pro peccato absque
holocausto sempiterno, oblatione eius et libamine.
</vers>
    <vers num="26"> Die quinto offeretis vitulos novem,
arietes duos, agnos anniculos immaculatos quattuordecim,
</vers>
    <vers num="27"> oblationem et libamina singulorum
per vitulos et arietes et agnos iuxta numerum eorum rite
celebrabitis,
</vers>
    <vers num="28"> et hircum pro peccato absque
holocausto sempiterno, oblatione eius et libamine.
</vers>
    <vers num="29"> Die sexto offeretis vitulos octo,
arietes duos, agnos anniculos immaculatos quattuordecim,
</vers>
    <vers num="30"> oblationem et libamina singulorum
per vitulos et arietes et agnos iuxta numerum eorum rite
celebrabitis,
</vers>
    <vers num="31"> et hircum pro peccato absque
holocausto sempiterno, oblatione eius et libamine.
</vers>
    <vers num="32"> Die septimo offeretis vitulos septem
et arietes duos, agnos anniculos immaculatos quattuordecim,
</vers>
    <vers num="33"> oblationem et libamina singulorum
per vitulos et arietes et agnos iuxta numerum eorum rite
celebrabitis,
</vers>
    <vers num="34"> et hircum pro peccato absque
holocausto sempiterno, oblatione eius et libamine.
</vers>
    <vers num="35"> Die octavo erit conventus sollemnis,
omne opus servile non facietis
</vers>
    <vers num="36"> offerentes holocaustum in odorem
suavissimum Domino: vitulum unum, arietem unum, agnos anniculos
immaculatos septem,
</vers>
    <vers num="37"> oblationem et libamina singulorum
per vitulum et arietem et agnos iuxta numerum eorum rite
celebrabitis,
</vers>
    <vers num="38"> et hircum pro peccato absque
holocausto sempiterno, oblatione eius et libamine.
</vers>
    <vers num="39"> Hæc offeretis Domino in
sollemnitatibus vestris, præter vota et oblationes spontaneas in
holocaustis, in oblationibus, in libaminibus et in hostiis
pacificis ».</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Narravitque Moyses filiis Israel
omnia, quæ ei Dominus imperarat,
</vers>
    <vers num="2"> et locutus est ad principes tribuum
filiorum Israel: « Iste est sermo, quem præcepit
Dominus:
</vers>
    <vers num="3"> Si quis virorum votum Domino voverit
aut se constrinxerit iuramento, non faciet irritum verbum suum, sed
omne, quod promisit, implebit.
</vers>
    <vers num="4"> Mulier, si quippiam voverit Domino
aut se constrinxerit iuramento, quæ est in domo patris sui et in
ætate adhuc puellari,
</vers>
    <vers num="5"> si cognoverit pater votum, quod
pollicita est, aut iuramentum, quo ligavit animam suam, et
tacuerit, voti rea erit; quidquid pollicita est aut iuravit, opere
complebit.
</vers>
    <vers num="6"> Sin autem, quo die audierit
contradixerit pater, et vota et iuramenta eius irrita erunt; et
propitius erit ei Dominus, eo quod contradixerit pater.
</vers>
    <vers num="7"> Si maritum habuerit et voverit
aliquid, aut semel de ore eius verbum egrediens animam eius
ligaverit iuramento,
</vers>
    <vers num="8"> quo die audierit vir eius et non
contradixerit, voti rea erit reddetque, quodcumque promiserat.
</vers>
    <vers num="9"> Sin autem, quo die audierit
contradixerit, irritas facit pollicitationes eius verbaque, quibus
obstrinxerat animam suam; et propitius erit ei Dominus.
</vers>
    <vers num="10"> Vidua et repudiata, quidquid
voverint, reddent.
</vers>
    <vers num="11"> Uxor in domo viri cum se voto
constrinxerit aut iuramento,
</vers>
    <vers num="12"> si audierit vir et tacuerit nec
contradixerit sponsioni, reddet, quodcumque promiserat.
</vers>
    <vers num="13"> Sin autem extemplo contradixerit,
non tenebitur promissionis rea, quia maritus contradixit, et
Dominus ei propitius erit.
</vers>
    <vers num="14"> Si voverit aut iuramento se
constrinxerit, ut per ieiunium affligat animam suam, in arbitrio
viri erit, ut faciat sive non faciat.
</vers>
    <vers num="15"> Quod si audiens vir tacuerit et de
die in diem distulerit sententiam, quidquid voverat atque
promiserat, reddet, quia, quo die audierat, tacuit.
</vers>
    <vers num="16"> Sin autem contradixerit, postquam
rescivit, portabit ipse iniquitatem eius ».
</vers>
    <vers num="17"> Istæ sunt leges, quas constituit
Dominus Moysi inter virum et uxorem, inter patrem et filiam, quæ
in puellari adhuc ætate manet in parentis domo.</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Locutusque est Dominus ad Moysen
dicens:
</vers>
    <vers num="2"> « Ulciscere filios Israel
de Madianitis et sic colligeris ad populum tuum ».
</vers>
    <vers num="3"> Statimque Moyses:
« Armate, inquit, ex vobis viros ad pugnam, qui possint
ultionem Domini expetere de Madianitis.
</vers>
    <vers num="4"> Mille viri de singulis tribubus
eligantur ex Israel, qui mittantur ad bellum ».
</vers>
    <vers num="5"> Dederuntque millenos de singulis
tribubus, id est duodecim milia expeditorum ad pugnam,
</vers>
    <vers num="6"> quos misit Moyses cum Phinees filio
Eleazari sacerdotis. Vasa quoque sancta et tubas ad clangendum
tradidit ei.
</vers>
    <vers num="7"> Cumque pugnassent contra Madianitas,
sicut præceperat Dominus Moysi, omnes mares occiderunt
</vers>
    <vers num="8"> et reges eorum Evi et Recem et Sur et
Hur et Rebe, quinque principes gentis, Balaam quoque filium Beor
interfecerunt gladio;
</vers>
    <vers num="9"> ceperuntque mulieres eorum et
parvulos. Omniaque pecora et cunctam supellectilem, quidquid habere
potuerant, depopulati sunt:
</vers>
    <vers num="10"> tam urbes quam viculos et castra
flamma consumpsit;
</vers>
    <vers num="11"> et tulerunt prædam et universa,
quæ ceperant, tam ex hominibus quam ex iumentis,
</vers>
    <vers num="12"> et adduxerunt captivos, spolia et
prædam ad Moysen et Eleazarum sacerdotem et ad omnem
congregationem filiorum Israel ad castra in campestribus Moab iuxta
Iordanem contra Iericho.
</vers>
    <vers num="13"> Egressi sunt autem Moyses et Eleazar
sacerdos et omnes principes synagogæ in occursum eorum extra
castra.
</vers>
    <vers num="14"> Iratusque Moyses principibus
exercitus, tribunis et centurionibus, qui venerant de bello,
</vers>
    <vers num="15"> ait: « Cur omnes feminas
reservastis?
</vers>
    <vers num="16"> Nonne istæ sunt, quæ deceperunt
filios Israel ad suggestionem Balaam et prævaricari vos fecerunt
in Dominum super peccato Phegor, unde et percussus est populus
Domini?
</vers>
    <vers num="17"> Ergo cunctos interficite parvulos
generis masculini et omnes mulieres, quæ noverunt viros in coitu,
iugulate;
</vers>
    <vers num="18"> puellas autem et omnes feminas
virgines reservate vobis.
</vers>
    <vers num="19"> Et vos manete extra castra septem
diebus; qui occiderit hominem vel occisum tetigerit, lustrabitur
die tertio et septimo, vos et captivi vestri.
</vers>
    <vers num="20"> Et de omni præda, sive vestimentum
fuerit sive aliquid in utensilia præparatum de caprarum pellibus
et pilis et ligno, lustrabitis ».
</vers>
    <vers num="21"> Eleazar quoque sacerdos ad viros
exercitus, qui pugnaverant, sic locutus est: « Hoc est
præceptum legis, quod mandavit Dominus Moysi:
</vers>
    <vers num="22"> Aurum et argentum et æs et ferrum
et stannum et plumbum,
</vers>
    <vers num="23"> omne, quod potest transire per
flammas, igne purgabitur; quidquid autem ignem non potest
sustinere, aqua expiationis sanctificabitur.
</vers>
    <vers num="24"> Et lavabitis vestimenta vestra die
septimo, et purificati postea castra intrabitis ».
</vers>
    <vers num="25"> Dixit quoque Dominus ad Moysen:
</vers>
    <vers num="26"> « Tollite summam eorum,
quæ capta sunt, ab homine usque ad pecus, tu et Eleazar sacerdos
et principes familiarum;
</vers>
    <vers num="27"> dividesque ex æquo prædam inter
eos, qui pugnaverunt egressique sunt ad bellum, et inter omnem
congregationem.
</vers>
    <vers num="28"> Et separabis partem Domino ab his,
qui pugnaverunt et fuerunt in bello, unam animam de quingentis tam
ex hominibus quam ex bobus et asinis et ovibus
</vers>
    <vers num="29"> et dabis eam Eleazaro sacerdoti,
quia prælibatio Domini sunt.
</vers>
    <vers num="30"> Ex media quoque parte filiorum
Israel accipies quinquagesimum caput hominum et boum et asinorum et
ovium cunctorum animantium et dabis ea Levitis, qui excubant in
custodiis habitaculi Domini ».
</vers>
    <vers num="31"> Feceruntque Moyses et Eleazar
sacerdos, sicut præceperat Dominus.
</vers>
    <vers num="32"> Fuit autem præda, quæ supererat,
quam exercitus ceperat, ovium sescenta septuaginta quinque
milia,
</vers>
    <vers num="33"> boum septuaginta duo milia,
</vers>
    <vers num="34"> asinorum sexaginta milia et
mille,
</vers>
    <vers num="35"> animæ hominum sexus feminei, quæ
non cognoverant viros, triginta duo milia.
</vers>
    <vers num="36"> Dataque est media pars his, qui in
prœlio fuerant, ovium trecenta triginta septem milia
quingentæ,
</vers>
    <vers num="37"> e quibus in partem Domini supputatæ
sunt oves sescentæ septuaginta quinque,
</vers>
    <vers num="38"> et de bobus triginta sex milibus,
boves septuaginta et duo,
</vers>
    <vers num="39"> de asinis triginta milibus
quingentis, asini sexaginta unus,
</vers>
    <vers num="40"> de animabus hominum sedecim milibus,
cesserunt in partem Domini triginta duæ animæ.
</vers>
    <vers num="41"> Tradiditque Moyses tributum
prælibationis Domini Eleazaro sacerdoti, sicut fuerat ei
imperatum.
</vers>
    <vers num="42"> Ex media vero parte filiorum Israel,
quam separaverat a parte eorum, qui in prœlio fuerant,
</vers>
    <vers num="43"> de hac media parte, quæ contigerat
congregationi, id est de ovibus trecentis triginta septem milibus
quingentis
</vers>
    <vers num="44"> et de bobus triginta sex milibus
</vers>
    <vers num="45"> et de asinis triginta milibus
quingentis
</vers>
    <vers num="46"> et de hominibus sedecim milibus,
</vers>
    <vers num="47"> tulit Moyses quinquagesimum caput et
dedit Levitis, qui excubabant in habitaculo Domini, sicut
præceperat Dominus.
</vers>
    <vers num="48"> Cumque accessissent principes
exercitus ad Moysen, tribuni centurionesque, dixerunt:
</vers>
    <vers num="49"> « Nos servi tui
recensuimus numerum pugnatorum, quos habuimus sub manu nostra, et
ne unus quidem defuit.
</vers>
    <vers num="50"> Ob hanc causam offerimus in donariis
Domini singuli, quod auri potuimus invenire, periscelidas et
armillas, anulos et inaures ac murænulas, ad placandum pro nobis
Dominum ».
</vers>
    <vers num="51"> Susceperuntque Moyses et Eleazar
sacerdos aurum in diversis speciebus;
</vers>
    <vers num="52"> omne aurum, quod elevaverunt Domino,
pondo sedecim milia septingentos quinquaginta siclos, a tribunis et
centurionibus.
</vers>
    <vers num="53"> Unusquisque enim, quod in præda
rapuerat, suum erat.
</vers>
    <vers num="54"> Et susceptum intulerunt in
tabernaculum conventus in monumentum filiorum Israel coram
Domino.</vers>
  </cap>
  <subtitulum>Capitulum 32</subtitulum>
  <cap num="32">
    <vers num="1"> Filii autem Ruben et Gad habebant
pecora multa, et erat illis in iumentis infinita substantia. Cumque
vidissent Iazer et Galaad aptas animalibus alendis terras,
</vers>
    <vers num="2"> venerunt ad Moysen et ad Eleazarum
sacerdotem et principes congregationis atque dixerunt:
</vers>
    <vers num="3"> « Ataroth et Dibon et
Iazer et Nemra, Hesebon et Eleale et Sabam et Nabo et Beon,
</vers>
    <vers num="4"> terra, quam percussit Dominus in
conspectu congregationis Israel, regio uberrima est ad pastum
animalium, et nos servi tui habemus iumenta
plurima ».
</vers>
    <vers num="5"> Dixeruntque: « Si
invenimus gratiam coram te, detur hæc terra famulis tuis in
possessionem, nec facias nos transire Iordanem ».
</vers>
    <vers num="6"> Quibus respondit Moyses:
« Numquid fratres vestri ibunt ad pugnam, et vos hic
sedebitis?
</vers>
    <vers num="7"> Cur subvertitis mentes filiorum
Israel, ne transire audeant in terram, quam eis daturus est
Dominus?
</vers>
    <vers num="8"> Nonne ita egerunt patres vestri,
quando misi de Cadesbarne ad explorandam terram?
</vers>
    <vers num="9"> Cumque venissent usque ad Nehelescol,
lustrata omni regione, subverterunt cor filiorum Israel, ut non
intrarent terram, quam eis Dominus dedit.
</vers>
    <vers num="10"> Qui iratus iuravit dicens:
</vers>
    <vers num="11"> "Non videbunt homines isti, qui
ascenderunt ex Ægypto, a viginti annis et supra, terram, quam sub
iuramento pollicitus sum Abraham, Isaac et Iacob; nam noluerunt
sequi me,
</vers>
    <vers num="12"> præter Chaleb filium Iephonne
Cenezæum et Iosue filium Nun: isti secuti sunt Dominum!".
</vers>
    <vers num="13"> Iratusque Dominus adversum Israel
circumduxit eum per desertum quadraginta annis, donec consumeretur
universa generatio, quæ fecerat malum in conspectu eius.
</vers>
    <vers num="14"> Et ecce, inquit, vos surrexistis pro
patribus vestris progenies hominum peccatorum, ut augeretis furorem
iræ Domini contra Israel.
</vers>
    <vers num="15"> Quod si nolueritis sequi eum, in
solitudine iterum populum hunc circumducet, et vos causa eritis
necis omnium ».
</vers>
    <vers num="16"> At illi prope accedentes dixerunt:
« Caulas ovium fabricabimus pro iumentis nostris,
parvulis quoque nostris urbes;
</vers>
    <vers num="17"> nos autem ipsi armati et accincti
pergemus ad prœlium ante filios Israel, donec introducamus eos ad
loca sua. Parvuli nostri erunt in urbibus muratis propter
habitatorum insidias.
</vers>
    <vers num="18"> Non revertemur in domos nostras
usque dum possideant filii Israel hereditatem suam;
</vers>
    <vers num="19"> nec quidquam quæremus trans
Iordanem et ultra, quia iam habemus nostram hereditatem in
orientali eius plaga ».
</vers>
    <vers num="20"> Quibus Moyses ait: « Si
feceritis quod promittitis, si expediti perrexeritis coram Domino
ad pugnam,
</vers>
    <vers num="21"> et omnis vir bellator armatus
Iordanem transierit, donec expulerit Dominus inimicos suos ante
se,
</vers>
    <vers num="22"> et subiecta ei omni terra redieritis
in terram hanc, tunc eritis inculpabiles apud Dominum et apud
Israel et obtinebitis terram hanc in hereditatem coram Domino.
</vers>
    <vers num="23"> Sin autem, quod dicitis, non
feceritis, nulli dubium est quin peccetis in Dominum; et scitote
quoniam peccatum vestrum apprehendet vos.
</vers>
    <vers num="24"> Ædificate ergo urbes parvulis
vestris et caulas ovibus et, quod polliciti estis,
implete ».
</vers>
    <vers num="25"> Dixeruntque filii Gad et Ruben ad
Moysen: « Servi tui sumus, faciemus, quod iubet dominus
noster:
</vers>
    <vers num="26"> parvulos nostros, mulieres, pecora
ac iumenta remanebunt ibi in urbibus Galaad;
</vers>
    <vers num="27"> famuli autem tui, omnes expediti
pergent coram Domino ad bellum, sicut tu, domine,
loqueris ».
</vers>
    <vers num="28"> Præcepit ergo Moyses Eleazaro
sacerdoti et Iosue filio Nun et principibus familiarum per tribus
filiorum Israel et dixit ad eos:
</vers>
    <vers num="29"> « Si transierint filii
Gad et filii Ruben vobiscum Iordanem omnes armati ad bellum coram
Domino, et vobis fuerit terra subiecta, date eis Galaad in
possessionem.
</vers>
    <vers num="30"> Sin autem noluerint transire armati
vobiscum in terram Chanaan, inter vos habitandi accipiant
loca ».
</vers>
    <vers num="31"> Responderuntque filii Gad et filii
Ruben: « Sicut locutus est Dominus servis suis, ita
faciemus.
</vers>
    <vers num="32"> Ipsi armati pergemus coram Domino in
terram Chanaan; et possidebimus hereditatem nostram trans
Iordanem ».
</vers>
    <vers num="33"> Dedit itaque Moyses filiis Gad et
Ruben et dimidiæ tribui Manasse filii Ioseph regnum Sehon regis
Amorræi et regnum Og regis Basan, terram cum urbibus suis et
terminis, urbes terræ per circuitum.
</vers>
    <vers num="34"> Igitur exstruxerunt filii Gad Dibon
et Ataroth et Aroer
</vers>
    <vers num="35"> et Atrothsophan et Iazer et
Iegbaa
</vers>
    <vers num="36"> et Bethnemra et Betharan, urbes
munitas, et caulas pecoribus suis.
</vers>
    <vers num="37"> Filii vero Ruben ædificaverunt
Hesebon et Eleale et Cariathaim
</vers>
    <vers num="38"> et Nabo et Baalmeon, versis
nominibus, Sabama quoque, imponentes vocabula urbibus, quas
exstruxerant.
</vers>
    <vers num="39"> Porro filii Machir filii Manasse
perrexerunt in Galaad et ceperunt eam, expulso Amorræo habitatore
eius.
</vers>
    <vers num="40"> Dedit ergo Moyses terram Galaad
Machir filio Manasse, qui habitavit in ea.
</vers>
    <vers num="41"> Iair autem filius Manasse abiit et
occupavit vicos eius, quos appellavit Havoth Iair (id est villas
Iair).
</vers>
    <vers num="42"> Nobe quoque perrexit et apprehendit
Canath cum viculis suis vocavitque eam ex nomine suo Nobe.</vers>
  </cap>
  <subtitulum>Capitulum 33</subtitulum>
  <cap num="33">
    <vers num="1"> Hæ sunt mansiones filiorum
Israel, qui egressi sunt de Ægypto per turmas suas in manu Moysi
et Aaron,
</vers>
    <vers num="2"> quas descripsit Moyses iuxta
castrorum loca, quæ Domini iussione mutabant.
</vers>
    <vers num="3"> Profecti igitur de Ramesse mense
primo, quinta decima die mensis primi, altera die Paschæ, filii
Israel in manu excelsa, videntibus cunctis Ægyptiis
</vers>
    <vers num="4"> et sepelientibus primogenitos, quos
percusserat Dominus, nam et in diis eorum exercuerat ultionem,
</vers>
    <vers num="5"> castrametati sunt in Succoth.
</vers>
    <vers num="6"> Et de Succoth venerunt in Etham, quæ
est in extremis finibus solitudinis.
</vers>
    <vers num="7"> Inde egressi venerunt contra
Phihahiroth, quæ respicit Beelsephon, et castrametati sunt ante
Magdolum.
</vers>
    <vers num="8"> Profectique de Phihahiroth
transierunt per medium mare in solitudinem, et ambulantes tribus
diebus per desertum Etham castrametati sunt in Mara.
</vers>
    <vers num="9"> Profectique de Mara venerunt in Elim,
ubi erant duodecim fontes aquarum et palmæ septuaginta; ibique
castrametati sunt.
</vers>
    <vers num="10"> Sed et inde egressi fixerunt
tentoria super mare Rubrum. Profectique de mari Rubro
</vers>
    <vers num="11"> castrametati sunt in deserto
Sin;
</vers>
    <vers num="12"> unde egressi venerunt in Daphca.
</vers>
    <vers num="13"> Profectique de Daphca castrametati
sunt in Alus.
</vers>
    <vers num="14"> Egressique de Alus in Raphidim
fixere tentoria, ubi populo defuit aqua ad bibendum;
</vers>
    <vers num="15"> profectique de Raphidim castrametati
sunt in deserto Sinai.
</vers>
    <vers num="16"> Sed et de solitudine Sinai egressi
venerunt ad Cibrottaava;
</vers>
    <vers num="17"> profectique de Cibrottaava
castrametati sunt in Aseroth.
</vers>
    <vers num="18"> Et de Aseroth venerunt in
Rethma;
</vers>
    <vers num="19"> profectique de Rethma castrametati
sunt in Remmonphares.
</vers>
    <vers num="20"> Unde egressi venerunt in Lebna;
</vers>
    <vers num="21"> de Lebna castrametati sunt in
Ressa;
</vers>
    <vers num="22"> egressique de Ressa venerunt in
Ceelatha,
</vers>
    <vers num="23"> unde profecti castrametati sunt in
monte Sepher.
</vers>
    <vers num="24"> Egressi de monte Sepher venerunt in
Arada;
</vers>
    <vers num="25"> inde proficiscentes castrametati
sunt in Maceloth;
</vers>
    <vers num="26"> profectique de Maceloth venerunt in
Thahath;
</vers>
    <vers num="27"> de Thahath castrametati sunt in
Thare.
</vers>
    <vers num="28"> Unde egressi fixere tentoria in
Methca
</vers>
    <vers num="29"> et de Methca castrametati sunt in
Hesmona;
</vers>
    <vers num="30"> profectique de Hesmona venerunt in
Moseroth.
</vers>
    <vers num="31"> Et de Moseroth castrametati sunt in
Beneiacan;
</vers>
    <vers num="32"> profectique de Beneiacan venerunt in
montem Gadgad;
</vers>
    <vers num="33"> unde profecti castrametati sunt in
Ietebatha.
</vers>
    <vers num="34"> Et de Ietebatha venerunt in
Ebrona;
</vers>
    <vers num="35"> egressique de Ebrona castrametati
sunt in Asiongaber.
</vers>
    <vers num="36"> Inde profecti venerunt in desertum
Sin, hoc est Cades.
</vers>
    <vers num="37"> Egressique de Cades castrametati
sunt in monte Hor in extremis finibus terræ Edom.
</vers>
    <vers num="38"> Ascenditque Aaron sacerdos in montem
Hor, iubente Domino, et ibi mortuus est anno quadragesimo
egressionis filiorum Israel ex Ægypto, mense quinto, prima die
mensis,
</vers>
    <vers num="39"> cum esset annorum centum viginti
trium.
</vers>
    <vers num="40"> Audivitque Chananæus rex Arad, qui
habitabat in Nageb, in terra Chanaan, venisse filios Israel.
</vers>
    <vers num="41"> Et profecti de monte Hor
castrametati sunt in Salmona;
</vers>
    <vers num="42"> unde egressi venerunt in Phinon.
</vers>
    <vers num="43"> Profectique de Phinon castrametati
sunt in Oboth;
</vers>
    <vers num="44"> et de Oboth venerunt in Ieabarim,
quæ est in finibus Moabitarum.
</vers>
    <vers num="45"> Profectique de Ieabarim fixere
tentoria in Dibongad;
</vers>
    <vers num="46"> unde egressi castrametati sunt in
Elmondeblathaim.
</vers>
    <vers num="47"> Egressique de Elmondeblathaim
venerunt ad montes Abarim contra Nabo.
</vers>
    <vers num="48"> Profectique de montibus Abarim
transierunt ad campestria Moab supra Iordanem contra Iericho;
</vers>
    <vers num="49"> ibique castrametati sunt de
Bethiesimoth usque ad Abelsettim in campestribus Moab.
</vers>
    <vers num="50"> Ubi locutus est Dominus ad
Moysen:
</vers>
    <vers num="51"> « Præcipe filiis Israel
et dic ad eos: Quando transieritis Iordanem intrantes terram
Chanaan,
</vers>
    <vers num="52"> disperdite cunctos habitatores
terræ ante vos, confringite omnes imagines eorum et omnes statuas
comminuite atque omnia excelsa vastate.
</vers>
    <vers num="53"> Possidebitis terram et habitabitis
in ea. Ego enim dedi vobis illam in possessionem,
</vers>
    <vers num="54"> quam dividetis inter tribus vestras.
Maiori dabitis latiorem et minori angustiorem; singulis, ut sors
ceciderit, ita tribuetur hereditas; per tribus et familias
possessio dividetur.
</vers>
    <vers num="55"> Sin autem nolueritis expellere
habitatores terræ, qui remanserint, erunt vobis quasi spinæ in
oculis vestris et sudes in lateribus, et adversabuntur vobis in
terra habitationis vestræ;
</vers>
    <vers num="56"> et, quidquid illis cogitaveram
facere, vobis faciam ».</vers>
  </cap>
  <subtitulum>Capitulum 34</subtitulum>
  <cap num="34">
    <vers num="1"> Locutusque est Dominus ad Moysen
dicens:
</vers>
    <vers num="2"> « Præcipe filiis Israel
et dices ad eos: Cum ingressi fueritis terram hanc Chanaan, et in
possessionem vobis sorte ceciderit, his finibus terminabitur.
</vers>
    <vers num="3"> Pars meridiana incipiet a solitudine
Sin, quæ est iuxta Edom, et habebit terminos contra orientem mare
Salsissimum.
</vers>
    <vers num="4"> Qui circuibunt australem plagam per
ascensum Acrabbim (id est Scorpionum), ita ut transeant in Sin et
perveniant ad meridiem Cadesbarne, unde egredientur ad Asaraddar et
tendent usque ad Asemona.
</vers>
    <vers num="5"> Ibitque per gyrum terminus ab Asemona
usque ad torrentem Ægypti, et maris Magni litore finietur.
</vers>
    <vers num="6"> Plaga autem occidentalis a mari Magno
incipiet et ipso fine claudetur.
</vers>
    <vers num="7"> Porro ad septentrionalem plagam a
mari Magno termini incipient pervenientes usque ad montem Hor,
</vers>
    <vers num="8"> a quo venient in introitum Emath
usque ad terminos Sedada.
</vers>
    <vers num="9"> Ibuntque confinia usque ad Zephrona
et Asarenon. Hi erunt termini in parte aquilonis.
</vers>
    <vers num="10"> Inde metabuntur fines contra
orientalem plagam de Asarenon usque Sephama;
</vers>
    <vers num="11"> et de Sephama descendent termini in
Rebla ad orientem Ain; inde descendent et pervenient ad latus maris
Chenereth in oriente
</vers>
    <vers num="12"> et tendent usque ad Iordanem, et ad
ultimum Salsissimo claudentur mari.
Hanc habebitis terram per fines suos in circuitu ».
</vers>
    <vers num="13"> Præcepitque Moyses filiis Israel
dicens: « Hæc erit terra, quam possidebitis sorte et
quam iussit Dominus dari novem tribubus et dimidiæ tribui.
</vers>
    <vers num="14"> Tribus enim filiorum Ruben per
familias suas et tribus filiorum Gad iuxta cognationum numerum
media quoque tribus Manasse,
</vers>
    <vers num="15"> id est duæ semis tribus, acceperunt
partem suam trans Iordanem contra Iericho ad orientalem
plagam ».
</vers>
    <vers num="16"> Et ait Dominus ad Moysen:
</vers>
    <vers num="17"> « Hæc sunt nomina
virorum, qui terram vobis divident: Eleazar sacerdos et Iosue
filius Nun
</vers>
    <vers num="18"> et singuli principes de tribubus
singulis,
</vers>
    <vers num="19"> quorum ista sunt vocabula: de tribu
Iudæ Chaleb filius Iephonne;
</vers>
    <vers num="20"> de tribu Simeon Samuel filius
Ammiud;
</vers>
    <vers num="21"> de tribu Beniamin Elidad filius
Chaselon;
</vers>
    <vers num="22"> de tribu filiorum Dan Bocci filius
Iogli.
</vers>
    <vers num="23"> Filiorum Ioseph: de tribu Manasse
Hanniel filius Ephod,
</vers>
    <vers num="24"> de tribu Ephraim Camuel filius
Sephtan.
</vers>
    <vers num="25"> De tribu Zabulon Elisaphan filius
Pharnach;
</vers>
    <vers num="26"> de tribu Issachar dux Phaltiel
filius Ozan;
</vers>
    <vers num="27"> de tribu Aser Ahiud filius
Salomi;
</vers>
    <vers num="28"> de tribu Nephthali Phedael filius
Ammiud ».
</vers>
    <vers num="29"> Hi sunt, quibus præcepit Dominus,
ut dividerent filiis Israel terram Chanaan.</vers>
  </cap>
  <subtitulum>Capitulum 35</subtitulum>
  <cap num="35">
    <vers num="1"> Hæc quoque locutus est Dominus ad
Moysen in campestribus Moab supra Iordanem contra Iericho:
</vers>
    <vers num="2"> « Præcipe filiis Israel,
ut dent Levitis de possessionibus suis urbes ad habitandum et
suburbana earum per circuitum,
</vers>
    <vers num="3"> ut ipsi in oppidis maneant, et
suburbana sint pecoribus ac substantiæ et omnibus animalibus
eorum;
</vers>
    <vers num="4"> quæ a muris civitatum forinsecus per
circuitum mille cubitos spatio tendentur.
</vers>
    <vers num="5"> Et mensurabitis extra civitatem
contra orientem duo milia cubitorum, et contra meridiem similiter
duo milia, ad mare quoque, quod respicit ad occidentem, eadem
mensura erit, et septentrionalis plaga æquali termino finietur;
eruntque urbes in medio et foris suburbana.
</vers>
    <vers num="6"> De ipsis autem oppidis, quæ Levitis
dabitis, sex erunt in fugitivorum auxilia separata, ut fugiat ad
ea, qui nesciens fuderit sanguinem; et, exceptis his, alia
quadraginta duo oppida dabitis,
</vers>
    <vers num="7"> id est simul quadraginta octo cum
suburbanis suis.
</vers>
    <vers num="8"> Ipsæque urbes, quas dabitis de
possessionibus filiorum Israel, ab his, qui plus habent, plures
auferetis, et, qui minus, pauciores; singuli iuxta mensuram
hereditatis suæ dabunt oppida Levitis ».
</vers>
    <vers num="9"> Ait Dominus ad Moysen:
</vers>
    <vers num="10"> « Loquere filiis Israel
et dices ad eos: Quando transgressi fueritis Iordanem in terram
Chanaan,
</vers>
    <vers num="11"> eligetis urbes, quæ esse debeant in
præsidia fugitivorum, qui nolentes sanguinem fuderint;
</vers>
    <vers num="12"> erunt vobis urbes refugii contra
ultorem, et occisor non morietur, donec stet in conspectu
congregationis, et causa illius iudicetur.
</vers>
    <vers num="13"> De ipsis autem sex urbibus, quæ ad
fugitivorum subsidia separantur,
</vers>
    <vers num="14"> tres erunt trans Iordanem et tres in
terra Chanaan,
</vers>
    <vers num="15"> tam filiis Israel quam advenis atque
peregrinis, ut confugiat ad eas sex, qui nolens sanguinem
fuderit.
</vers>
    <vers num="16"> Si quis ferro percusserit, et
mortuus fuerit, qui percussus est, reus erit homicidii et ipse
morietur.
</vers>
    <vers num="17"> Si lapidem mortiferum iecerit, et
ictus occiderit, similiter punietur.
</vers>
    <vers num="18"> Si ligno mortifero percusserit eum
et interfecerit, homicida est; ipse morte punietur.
</vers>
    <vers num="19"> Ultor sanguinis homicidam
interficiet: statim ut apprehenderit eum, interficiet.
</vers>
    <vers num="20"> Si per odium quis hominem impulerit
vel iecerit quippiam in eum per insidias
</vers>
    <vers num="21"> aut, cum esset inimicus, manu
percusserit, et ille mortuus fuerit, percussor homicidii reus erit:
ultor sanguinis statim ut invenerit eum, iugulabit.
</vers>
    <vers num="22"> Quod si fortuitu et absque odio eum
percusserit vel quidpiam in eum iecerit absque insidiis,
</vers>
    <vers num="23"> vel quemlibet lapidem mortiferum in
eum devolverit, cum eum non vidisset, et ille mortuus est, quamvis
eum non oderit nec quæsierit ei malum,
</vers>
    <vers num="24"> iudicabit congregatio inter
percussorem et ultorem sanguinis secundum has regulas
</vers>
    <vers num="25"> et liberabit occisorem de manu
ultoris sanguinis et reducet in civitatem refugii, ad quam
confugerat, manebitque ibi, donec sacerdos magnus, qui oleo sancto
unctus est, moriatur.
</vers>
    <vers num="26"> Si interfector extra fines civitatis
refugii, in quam confugerat, exierit,
</vers>
    <vers num="27"> et invenerit eum ultor sanguinis ibi
et interfecerit, absque noxa erit, qui eum occiderit;
</vers>
    <vers num="28"> debuerat enim profugus usque ad
mortem pontificis in civitate refugii residere. Postquam autem ille
obierit, homicida revertetur in terram suam.
</vers>
    <vers num="29"> Hæc erunt vobis in legitima iudicii
pro generationibus vestris, in cunctis habitationibus vestris.
</vers>
    <vers num="30"> Homicida sub testibus occidetur; ad
unius testimonium nullus ad mortem condemnabitur.
</vers>
    <vers num="31"> Non accipietis pretium pro eo, qui
reus est sanguinis, sed morietur.
</vers>
    <vers num="32"> Neque accipietis pretium, ut fugiat
in civitatem refugii sui, ut revertatur et habitet in terra ante
mortem sacerdotis.
</vers>
    <vers num="33"> Non polluetis terram habitationis
vestræ, quia sanguis polluit terram, nec aliter expiari potest
nisi per eius sanguinem, qui alterius sanguinem fuderit.
</vers>
    <vers num="34"> Non maculabitis terram habitationis
vestræ, me commorante vobiscum. Ego enim sum Dominus, qui habito
inter filios Israel ».</vers>
  </cap>
  <subtitulum>Capitulum 36</subtitulum>
  <cap num="36">
    <vers num="1"> Accesserunt autem et principes
familiarum tribus filiorum Galaad filii Machir filii Manasse de
stirpe filiorum Ioseph; locutique sunt Moysi coram principibus
familiarum Israel
</vers>
    <vers num="2"> atque dixerunt: « Tibi
domino nostro præcepit Dominus, ut terram sorte divideres filiis
Israel et ut filiabus Salphaad fratris nostri dares hereditatem
debitam patri;
</vers>
    <vers num="3"> quas si alterius tribus homines
uxores acceperint, sequetur possessio sua, et translata ad aliam
tribum de nostra hereditate minuetur.
</vers>
    <vers num="4"> Atque ita fiet, ut cum iobeleus
advenerit, addetur possessio earum possessioni tribus, ad quam
pertinent, et a possessione tribus patrum nostrorum
auferetur ».
</vers>
    <vers num="5"> Respondit Moyses filiis Israel et,
Domino præcipiente, ait: « Recte tribus filiorum Ioseph
locuta est,
</vers>
    <vers num="6"> et hæc lex super filiabus Salphaad a
Domino promulgata est: Nubant, quibus volunt, tantum ut suæ tribus
hominibus,
</vers>
    <vers num="7"> ne commisceatur possessio filiorum
Israel de tribu in tribum; filii Israel adhærebunt possessioni
tribus patrum suorum,
</vers>
    <vers num="8"> et cunctæ filiæ heredes e filiis
Israel maritos e cognatione tribus patrum suorum accipient, ut
hereditas permaneat in familiis,
</vers>
    <vers num="9"> nec commisceatur possessio de tribu
in tribum alteram, sed filii Israel adhærebunt possessioni tribuum
suarum ».
</vers>
    <vers num="10"> Sicut mandavit Dominus Moysi, sic
fecerunt filiæ Salphaad
</vers>
    <vers num="11"> et nupserunt Maala et Thersa et
Hegla et Melcha et Noa filiis patruorum suorum
</vers>
    <vers num="12"> de familiis Manasse, qui fuit filius
Ioseph; et possessio, quæ illis fuerat attributa, mansit in tribu
et familia patris earum.
</vers>
    <vers num="13"> Hæc sunt mandata atque iudicia,
quæ mandavit Dominus per manum Moysi ad filios Israel in
campestribus Moab supra Iordanem contra Iericho.</vers>
  </cap>
</romanliturgy>
