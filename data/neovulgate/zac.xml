<?xml version="1.0" encoding="utf-8"?>
<romanliturgy lingua="la" elibro="zac">
  <titulum>Prophetia Zachariæ</titulum>
  <subtitulum>Capitulum 1</subtitulum>
  <cap num="1">
    <vers num="1"> In mense octavo, in anno secundo
Darii, factum est verbum Domini ad Zachariam filium Barachiæ filii
Addo prophetam dicens:
</vers>
    <vers num="2"> « Iratus est Dominus super
patres vestros iracundia.
</vers>
    <vers num="3"> Et dices ad eos: Hæc dicit Dominus
exercituum: Convertimini ad me, ait Dominus exercituum; et
convertar ad vos, dicit Dominus exercituum.
</vers>
    <vers num="4"> Ne sitis sicut patres vestri, ad quos
clamabant prophetæ priores dicentes: Hæc dicit Dominus
exercituum: Convertimini de viis vestris malis et de cogitationibus
vestris malis; et non audierunt neque attenderunt ad me, dicit
Dominus.
</vers>
    <vers num="5"> Patres vestri ubi sunt? Et prophetæ
numquid in sempiternum vivent?
</vers>
    <vers num="6"> Verumtamen verba mea et præcepta
mea, quæ mandavi servis meis prophetis, numquid non attigerunt
patres vestros? Et conversi sunt et dixerunt: “Sicut
cogitavit Dominus exercituum facere nobis, secundum vias nostras et
secundum adinventiones nostras fecit nobis” ».
</vers>
    <vers num="7"> In die vicesima et quarta undecimi
mensis, qui est mensis Sabath, in anno secundo Darii, factum est
verbum Domini ad Zachariam filium Barachiæ filii Addo prophetam
dicens:
</vers>
    <vers num="8"> « Vidi per noctem, et ecce
vir sedens super equum rufum et ipse stabat inter myrteta, quæ
erant in profundo; et post eum equi rufi, fulvi et albi.
</vers>
    <vers num="9"> Et dixi: “Quid sunt isti,
domine mi?”. Et dixit ad me angelus, qui loquebatur in me:
“Ego ostendam tibi quid sint isti”.
</vers>
    <vers num="10"> Et respondit vir, qui stabat inter
myrteta, et dixit: “Isti sunt quos misit Dominus, ut
perambularent terram”.
</vers>
    <vers num="11"> Et responderunt angelo Domini, qui
stabat inter myrteta, et dixerunt: “Perambulavimus terram, et
ecce omnis terra habitatur et quiescit”.
</vers>
    <vers num="12"> Et respondit angelus Domini et
dixit: “Domine exercituum, usquequo tu non misereberis
Ierusalem et urbium Iudæ, quibus iratus es? Iste septuagesimus
annus est!”.
</vers>
    <vers num="13"> Et respondit Dominus angelo, qui
loquebatur in me verba bona, verba consolatoria.
</vers>
    <vers num="14"> Et dixit ad me angelus, qui
loquebatur in me: “Clama dicens: Hæc dixit Dominus
exercituum: Zelatus sum Ierusalem et Sion zelo magno,
</vers>
    <vers num="15"> sed ira magna ego irascor super
gentes opulentas, quia ego iratus sum parum, ipsi vero adiuverunt
in malum.
</vers>
    <vers num="16"> Propterea hæc dicit Dominus:
Revertar ad Ierusalem in misericordiis. Domus mea ædificabitur in
ea, ait Dominus exercituum, et perpendiculum extendetur super
Ierusalem.
</vers>
    <vers num="17"> Adhuc clama dicens: Hæc dicit
Dominus exercituum: Adhuc affluent civitates meæ bonis, et
consolabitur adhuc Dominus Sion et eliget adhuc
Ierusalem”.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et levavi oculos meos et vidi, et
ecce quattuor cornua;
</vers>
    <vers num="2"> et dixi ad angelum, qui loquebatur in
me: “Quid sunt hæc?”. Et dixit ad me: “Hæc sunt
cornua, quæ ventilaverunt Iudam et Israel et Ierusalem”.
</vers>
    <vers num="3"> Et ostendit mihi Dominus quattuor
fabros;
</vers>
    <vers num="4"> et dixi: “Quid isti veniunt
facere?”. Qui respondit dicens: “Hæc sunt cornua, quæ
ventilaverunt Iudam per singulos viros, ut nemo eorum levaret caput
suum; et venerunt isti deterrere ea, ut deiciant cornua gentium,
quæ levaverunt cornu super terram Iudæ, ut dispergerent
eam”.
</vers>
    <vers num="5"> Et levavi oculos meos et vidi; et
ecce vir, et in manu eius funiculus mensorum.
</vers>
    <vers num="6"> Et dixi: “Quo tu vadis?”.
Et dixit ad me: “Ut metiar Ierusalem et videam, quanta sit
latitudo eius et quanta longitudo eius”.
</vers>
    <vers num="7"> Et ecce angelus, qui loquebatur in
me, egrediebatur, et angelus alius egrediebatur in occursum
eius;
</vers>
    <vers num="8"> et dixit ad eum: “Curre,
loquere ad puerum istum dicens: Absque muris habitabitur Ierusalem
præ multitudine hominum et iumentorum in medio eius.
</vers>
    <vers num="9"> Et ego ero ei, ait Dominus, murus
ignis in circuitu et in gloria ero in medio eius.
</vers>
    <vers num="10"> Heu, heu! Fugite de terra aquilonis,
dicit Dominus, quoniam in quattuor ventos cæli dispersi vos, dicit
Dominus.
</vers>
    <vers num="11"> Heu, Sion, fuge, quæ habitas apud
filiam Babylonis!
</vers>
    <vers num="12"> Quia hæc dicit Dominus exercituum,
cuius gloria misit me ad gentes, quæ spoliaverunt vos: Qui
tetigerit vos, tangit pupillam oculi mei.
</vers>
    <vers num="13"> Quia ecce ego levo manum meam super
eos, et erunt præda servorum suorum; et cognoscetis quia Dominus
exercituum misit me.
</vers>
    <vers num="14"> Iubila et lætare, filia Sion,
quia ecce ego venio
et habitabo in medio tui,
ait Dominus.
</vers>
    <vers num="15"> Et applicabuntur gentes multæ
ad Dominum in die illa
et erunt ei in populum.
Et habitabo in medio tui,
et scies quia Dominus exercituum
misit me ad te.
</vers>
    <vers num="16"> Et possidebit Dominus Iudam
partem suam super terram sanctam
et eliget adhuc Ierusalem.
</vers>
    <vers num="17"> Sileat omnis caro a facie
Domini,
quia consurrexit de habitaculo sancto suo”.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et ostendit mihi Iesua sacerdotem
magnum stantem coram angelo Domini; et Satan stabat a dextris eius,
ut adversaretur ei.
</vers>
    <vers num="2"> Et dixit angelus Domini ad Satan:
“Increpet Dominus in te, Satan! Et increpet Dominus in te,
qui elegit Ierusalem! Numquid non iste torris est erutus de
igne?”.
</vers>
    <vers num="3"> Et Iesua erat indutus vestibus
sordidis et stabat ante faciem angeli.
</vers>
    <vers num="4"> Qui respondit et ait ad eos, qui
stabant coram se, dicens: “Auferte vestimenta sordida ab
eo”. Et dixit ad eum: “Ecce, abstuli a te iniquitatem
tuam; induam te mutatoriis”.
</vers>
    <vers num="5"> Et dixit: “Ponite cidarim
mundam super caput eius”. Et posuerunt cidarim mundam super
caput eius et induerunt eum vestibus; et angelus Domini stabat.
</vers>
    <vers num="6"> Et contestabatur angelus Domini Iesua
dicens:
</vers>
    <vers num="7"> “Hæc dicit Dominus exercituum:
Si in viis meis ambulaveris et ministerium meum custodieris, tu
quoque iudicabis domum meam et custodies atria mea; et dabo tibi
accessum inter eos, qui nunc hic assistunt.
</vers>
    <vers num="8"> Audi, Iesua sacerdos magne, tu et
amici tui, qui sedent coram te, quia viri portendentes sunt: Ecce
enim ego adduco servum meum Germen.
</vers>
    <vers num="9"> Quia ecce lapis, quem dedi coram
Iesua: super lapidem unum septem oculi sunt; ecce ego cælabo
sculpturam eius, ait Dominus exercituum, et auferam iniquitatem
terræ illius in die una.
</vers>
    <vers num="10"> In die illa, oraculum Domini
exercituum, vocabit vir amicum suum subter vitem et subter
ficum”.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et reversus est angelus, qui
loquebatur in me, et excitavit me quasi virum, qui excitatur de
somno suo.
</vers>
    <vers num="2"> Et dixit ad me: “Quid tu
vides?”. Et dixi: “Vidi: et ecce candelabrum aureum
totum, et ampulla super caput ipsius, et septem lucernæ eius super
illud, et septena infusoria lucernis, quæ erant super caput
eius.
</vers>
    <vers num="3"> Et duæ olivæ super illud, una a
dextris ampullæ et una a sinistris eius”.
</vers>
    <vers num="4"> Et respondi et aio ad angelum, qui
loquebatur in me, dicens: “Quid sunt hæc, domine
mi?”.
</vers>
    <vers num="5"> Et respondit angelus, qui loquebatur
in me, et dixit ad me: “Numquid nescis quid sunt
hæc?”. Et dixi: “Non, domine mi”.
</vers>
    <vers num="6"> Et respondit et ait ad me dicens:
“Hoc est verbum Domini ad Zorobabel dicens: Non in exercitu
nec in robore sed in spiritu meo, dicit Dominus exercituum.
</vers>
    <vers num="7"> Quis tu, mons magne, coram Zorobabel?
Eris in planum. Et educet lapidem primarium inter clamores: Quam
venustus!
</vers>
    <vers num="8"> Et factum est verbum Domini ad me
dicens:
</vers>
    <vers num="9"> Manus Zorobabel fundaverunt domum
istam et manus eius perficient eam, et scietis quia Dominus
exercituum misit me ad vos.
</vers>
    <vers num="10"> Quis enim despexit diem initiorum
parvorum? Et lætabuntur et videbunt lapidem stanneum in manu
Zorobabel. Septem illæ oculi sunt Domini, qui discurrunt in
universa terra”.
</vers>
    <vers num="11"> Et respondi et dixi ad eum:
“Quid sunt duæ olivæ istæ ad dexteram candelabri et ad
sinistram eius?”.
</vers>
    <vers num="12"> Et respondi secundo et dixi ad eum:
“Quid sunt duo rami olivarum, qui duabus fistulis aureis
effundunt ex se aurum?”.
</vers>
    <vers num="13"> Et ait ad me dicens: “Numquid
nescis quid sunt hæc?”. Et dixi: “Non, domine
mi”.
</vers>
    <vers num="14"> Et dixit: “Isti sunt duo filii
olei, qui assistunt Dominatori universæ terræ”.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Et conversus sum et levavi oculos
meos et vidi: et ecce volumen volans.
</vers>
    <vers num="2"> Et dixit ad me: “Quid tu
vides?”. Et dixi: “Ego video volumen volans; longitudo
eius viginti cubitorum et latitudo eius decem cubitorum”.
</vers>
    <vers num="3"> Et dixit ad me: “Hæc est
maledictio, quæ egreditur super faciem omnis terræ; quia omnis
fur hinc iuxta illud expurgatur, et omnis periurus illinc iuxta
illud expurgatur.
</vers>
    <vers num="4"> Educo illud, dicit Dominus
exercituum, et veniet ad domum furis et ad domum iurantis in nomine
meo mendaciter; et commorabitur in medio domus eius, et consumet
eam et ligna eius et lapides eius”.
</vers>
    <vers num="5"> Et egressus est angelus, qui
loquebatur in me, et dixit ad me: “Leva, quæso, oculos tuos
et vide. Quid est hoc, quod egreditur?”.
</vers>
    <vers num="6"> Et dixi: “Quidnam est?”.
Et ait: “Hæc est epha egrediens”. Et dixit: “Hoc
est peccatum eorum in universa terra”.
</vers>
    <vers num="7"> Et ecce operculum plumbi elevatum
est, et ecce mulier una sedens in medio ephæ.
</vers>
    <vers num="8"> Et dixit: “Hæc est
impietas”. Et proiecit eam in epham et misit massam plumbeam
in os eius.
</vers>
    <vers num="9"> Et levavi oculos meos et vidi: et
ecce duæ mulieres egredientes, et ventus in alis earum, et
habebant alas quasi alas milvi; et levaverunt epham inter terram et
cælum.
</vers>
    <vers num="10"> Et dixi ad angelum, qui loquebatur
in me: “Quo istæ deferunt epham?”.
</vers>
    <vers num="11"> Et dixit ad me: “Ut
ædificetur ei domus in terra Sennaar; et, postquam constructa
fuerit, ponetur ibi super basem suam”.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Et rursus levavi oculos meos et
vidi: et ecce quattuor quadrigæ egredientes de medio duorum
montium; et montes, montesaerei.
</vers>
    <vers num="2"> In quadriga prima equi rufi, et in
quadriga secunda equi nigri,
</vers>
    <vers num="3"> et in quadriga tertia equi albi, et
in quadriga quarta equi varii.
</vers>
    <vers num="4"> Et respondi et dixi ad angelum, qui
loquebatur in me: “Quid sunt hæc, domine mi?”.
</vers>
    <vers num="5"> Et respondit angelus et ait ad me:
“Isti sunt quattuor venti cæli, qui egrediuntur, postquam
steterunt coram Dominatore omnis terræ”.
</vers>
    <vers num="6"> In qua erant equi nigri,
egrediebantur in terram aquilonis, et albi egressi sunt post eos,
et varii egressi sunt ad terram austri.
</vers>
    <vers num="7"> Et equi fortes exierunt et quærebant
ire et discurrere per terram. Et dixit: “Ite, perambulate
terram”. Et perambulaverunt terram.
</vers>
    <vers num="8"> Et vocavit me et locutus est ad me
dicens: “Ecce, qui egrediuntur in terram aquilonis
requiescere fecerunt spiritum meum in terra aquilonis”.
</vers>
    <vers num="9"> Et factum est verbum Domini ad me
dicens:
</vers>
    <vers num="10"> “Sume ab his, qui de
captivitate sunt, ab Holdai et a Thobia et ab Iedaia, et venies tu
in die illa et intrabis domum Iosiæ filii Sophoniæ, qui venerunt
de Babylone.
</vers>
    <vers num="11"> Et sumes argentum et aurum et facies
coronam et pones in capite Iesua filii Iosedec, sacerdotis
magni,
</vers>
    <vers num="12"> et loqueris ad eum dicens: Hæc ait
Dominus exercituum dicens: Ecce vir, Germen nomen eius; et in loco
suo aliquid germinabit et ædificabit templum Domini.
</vers>
    <vers num="13"> Et ipse exstruet templum Domini; et
ipse portabit gloriam et sedebit et dominabitur super solio suo; et
erit sacerdos ad dexteram eius, et consilium pacis erit inter illos
duos.
</vers>
    <vers num="14"> Et corona erit Helem et Thobiæ et
Iedaiæ et Hen filio Sophoniæ memoriale in templo Domini.
</vers>
    <vers num="15"> Et qui procul sunt, venient et
ædificabunt in templo Domini; et scietis quia Dominus exercituum
misit me ad vos. Erit autem hoc, si obœdieritis voci Domini Dei
vestri” ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Et factum est in anno quarto Darii
regis, factum est verbum Domini ad Zachariam in quarta mensis noni,
qui est Casleu.
</vers>
    <vers num="2"> Et Bethel miserat Sarasar et
Regemmelech et viros, qui erant cum eo, ad deprecandam faciem
Domini,
</vers>
    <vers num="3"> ut dicerent sacerdotibus domus Domini
exercituum et prophetis loquentes: « Numquid flendum est
mihi in quinto mense vel ieiunandum, sicut iam feci multis
annis? ».
</vers>
    <vers num="4"> Et factum est verbum Domini
exercituum ad me dicens:
</vers>
    <vers num="5"> « Loquere ad omnem populum
terræ et ad sacerdotes dicens: Cum ieiunaretis et plangeretis in
quinto et septimo mense per hos septuaginta annos, numquid revera
ieiunastis mihi?
</vers>
    <vers num="6"> Et cum comedistis et bibistis,
numquid non vobis comedistis et vobismetipsis bibistis?
</vers>
    <vers num="7"> Numquid non sunt verba, quæ locutus
est Dominus in manu prophetarum priorum, cum adhuc Ierusalem
habitaretur et esset opulenta, ipsa et urbes in circuitu eius, et
Nageb habitaretur simul cum Sephela? ».
</vers>
    <vers num="8"> Et factum est verbum Domini ad
Zachariam dicens:
</vers>
    <vers num="9"> « Hæc ait Dominus
exercituum dicens: Iudicium verum iudicate et misericordiam et
miserationes facite unusquisque cum fratre suo;
</vers>
    <vers num="10"> et viduam et pupillum et advenam et
pauperem nolite calumniari, et malum unusquisque contra fratrem
suum nolite cogitare in corde vestro.
</vers>
    <vers num="11"> Et noluerunt attendere; et
opposuerunt dorsum rebelle et aures suas aggravaverunt, ne
audirent.
</vers>
    <vers num="12"> Et cor suum posuerunt adamantem, ne
audirent legem et verba, quæ misit Dominus exercituum in spiritu
suo per manum prophetarum priorum, et facta est indignatio magna a
Domino exercituum.
</vers>
    <vers num="13"> Et factum est, sicut cum clamaret,
et ipsi non audierunt, sic clamabunt, et non exaudiam, dicit
Dominus exercituum.
</vers>
    <vers num="14"> Et disperdam eos per omnes gentes,
quas nesciunt; et terra desolata est post eos, ita ut non esset
transiens et revertens. Et posuerunt terram desiderabilem in
desertum ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Et factum est verbum Domini
exercituum dicens:
</vers>
    <vers num="2"> « Hæc dicit Dominus
exercituum:
Zelatus sum Sion zelo magno
et ardore magno zelatus sum eam.
</vers>
    <vers num="3"> Hæc dicit Dominus: Reversus sum ad
Sion et habitabo in medio Ierusalem; et vocabitur Ierusalem civitas
Veritatis, et mons Domini exercituum mons Sanctitatis.
</vers>
    <vers num="4"> Hæc dicit Dominus exercituum: Adhuc
sedebunt senes et anus in plateis Ierusalem et unusquisque cum
baculo suo in manu sua præ multitudine dierum;
</vers>
    <vers num="5"> et plateæ civitatis complebuntur
pueris et puellis ludentibus in plateis eius.
</vers>
    <vers num="6"> Hæc dicit Dominus exercituum: Si
videbitur difficile in oculis reliquiarum populi huius in diebus
illis, numquid etiam in oculis meis difficile erit?, dicit Dominus
exercituum.
</vers>
    <vers num="7"> Hæc dicit Dominus exercituum:
Ecce ego salvabo populum meum de terra orientis
et de terra occasus solis:
</vers>
    <vers num="8"> et adducam eos,
et habitabunt in medio Ierusalem;
et erunt mihi in populum,
et ego ero eis in Deum
in veritate et iustitia.
</vers>
    <vers num="9"> Hæc dicit Dominus exercituum:
Confortentur manus vestræ, qui auditis in his diebus sermones
istos per os prophetarum in die, qua fundata est domus Domini
exercituum, ut templum ædificaretur.
</vers>
    <vers num="10"> Siquidem ante dies istos
merces hominis non erat,
nec merces iumenti erat,
neque introeunti neque exeunti
erat pax præ tribulatione;
et dimisi omnes homines,
unumquemque contra proximum suum.
</vers>
    <vers num="11"> Nunc autem non iuxta dies priores
ego sum
reliquiis populi huius,
dicit Dominus exercituum;
</vers>
    <vers num="12"> sed semen pacis erit:
vinea dabit fructum suum,
et terra dabit proventum suum,
et possidere faciam
reliquias populi huius
universa hæc.
</vers>
    <vers num="13"> Et erit: sicut eratis maledictio in
gentibus, domus Iudæ et domus Israel, sic salvabo vos, et eritis
benedictio. Nolite timere; confortentur manus vestræ.
</vers>
    <vers num="14"> Quia hæc dicit Dominus exercituum:
Sicut cogitavi, ut affligerem vos, cum ad iracundiam provocassent
patres vestri me, dicit Dominus exercituum,
</vers>
    <vers num="15"> et non sum misertus, sic conversus
cogitavi in diebus istis, ut benefaciam Ierusalem et domui Iudæ;
nolite timere.
</vers>
    <vers num="16"> Hæc sunt ergo, quæ facietis:
Loquimini veritatem unusquisque cum proximo suo et iudicium pacis
iudicate in portis vestris,
</vers>
    <vers num="17"> et unusquisque malum contra amicum
suum ne cogitetis in cordibus vestris et iuramentum mendax ne
diligatis: omnia enim hæc sunt quæ odi », dicit
Dominus.
</vers>
    <vers num="18"> Et factum est verbum Domini
exercituum ad me dicens:
</vers>
    <vers num="19"> « Hæc dicit Dominus
exercituum: Ieiunium quarti et ieiunium quinti et ieiunium septimi
et ieiunium decimi erit domui Iudæ in gaudium et lætitiam et in
sollemnitates præclaras; veritatem tantum et pacem diligite.
</vers>
    <vers num="20"> Hæc dicit Dominus exercituum: Adhuc
venient populi et habitatores civitatum magnarum,
</vers>
    <vers num="21"> et ibunt habitatores unius ad
alteram dicentes: “Eamus, ut deprecemur faciem Domini et
quæramus Dominum exercituum; vadam etiam ego”.
</vers>
    <vers num="22"> Et venient populi multi et gentes
robustæ ad quærendum Dominum exercituum in Ierusalem et
deprecandam faciem Domini.
</vers>
    <vers num="23"> Hæc dicit Dominus exercituum: In
diebus illis apprehendent decem homines ex omnibus linguis gentium,
apprehendent fimbriam viri Iudæi dicentes: “Ibimus vobiscum;
audivimus enim quoniam Deus vobiscum est” ».</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Oraculum.
« Verbum Domini in terra Hadrach
et Damasci requiei eius,
quia Domini est oculus Aram
sicut omnes tribus Israel.
</vers>
    <vers num="2"> Emath quoque in terminis eius
et Tyrus et Sidon, quæ sapiens est valde.
</vers>
    <vers num="3"> Et ædificavit Tyrus munitionem
suam
et coacervavit argentum quasi pulverem
et aurum ut lutum platearum.
</vers>
    <vers num="4"> Ecce Dominus possidebit eam
et percutiet in mari fortitudinem eius;
et hæc igni devorabitur.
</vers>
    <vers num="5"> Videbit Ascalon et timebit,
et Gaza dolore torquetur nimis,
et Accaron, quoniam confusa est spes eius;
et peribit rex de Gaza,
et Ascalon non habitabitur.
</vers>
    <vers num="6"> Et habitabit spurius in Azoto,
et disperdam superbiam Philisthim.
</vers>
    <vers num="7"> Et auferam sanguinem eius de ore
eius
et abominationes eius de medio dentium eius,
et relinquetur etiam ipse Deo nostro,
et erit quasi dux in Iuda,
et Accaron quasi Iebusæus.
</vers>
    <vers num="8"> Et circumdabo domum meam ut
præsidium
contra euntes et revertentes;
et non transibit super eos ultra exactor,
quia nunc vidi in oculis meis.
</vers>
    <vers num="9"> Exsulta satis, filia Sion;
iubila, filia Ierusalem.
Ecce rex tuus venit tibi
iustus et salvator ipse,
pauper et sedens super asinum
et super pullum filium asinæ.
</vers>
    <vers num="10"> Et disperdam currum ex Ephraim
et equum de Ierusalem;
et confringetur arcus belli,
et loquetur pacem gentibus.
Et imperium eius a mari usque ad mare
et a flumine usque ad fines terræ.
</vers>
    <vers num="11"> Tu quoque: in sanguine testamenti
tui
extraho vinctos tuos de lacu,
in quo non est aqua.
</vers>
    <vers num="12"> Convertimini ad munitionem,
vincti spei;
hodie quoque annuntians:
Duplicia reddam tibi.
</vers>
    <vers num="13"> Nam extendi mihi Iudam quasi
arcum,
implevi Ephraim;
et suscitabo filios tuos, Sion,
super filios tuos, Græcia,
et ponam te quasi gladium fortium.
</vers>
    <vers num="14"> Et Dominus super eos videbitur,
et exibit ut fulgur iaculum eius;
et Dominus Deus in tuba canet
et vadet in procellis austri.
</vers>
    <vers num="15"> Dominus exercituum proteget eos;
et devorabunt et conculcabunt lapides fundæ
et bibent, agitabuntur quasi vino
et replebuntur ut phialæ et quasi cornua altaris.
</vers>
    <vers num="16"> Et salvabit eos Dominus Deus
eorum
in die illa
ut gregem populi sui,
quia lapides coronæ
fulgebunt super terram eius.
</vers>
    <vers num="17"> Quid enim bonum eius est,
et quid pulchrum eius!
Frumentum succrescere facit iuvenes,
et mustum virgines.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1">Petite a Domino pluviam
in tempore pluviæ serotinæ.
Dominus facit fulgura
et pluviam imbris dabit eis,
singulis herbam in agro.</vers>
    <vers num="2">Quia theraphim loquuntur inania,
et divini vident mendacium,
et somnia loquuntur vana,
vane consolantur;
idcirco migrant quasi grex,
affliguntur, quia non est eis pastor. </vers>
    <vers num="3">Super pastores iratus est furor meus,
et super hircos visitabo:
certe visitat Dominus exercituum
gregem suum, domum Iudæ,
et faciet eos quasi equum gloriæ suæ
in bello.</vers>
    <vers num="4">Ex ipso angulus,
ex ipso paxillus,
ex ipso arcus prœlii,
ex ipso egredietur omnis exactor simul.</vers>
    <vers num="5">Et erunt quasi fortes
conculcantes lutum viarum in prœlio
et bellabunt, quia Dominus cum eis; et confundentur ascensores equorum.</vers>
    <vers num="6">Et confortabo domum Iudæ
et domum Ioseph salvabo
et reducam eos, quia miserebor eorum;
et erunt, sicut non proiecissem eos:
ego enim Dominus Deus eorum et exaudiam eos.</vers>
    <vers num="7">Et erunt quasi fortes Ephraim,
et lætabitur cor eorum quasi a vino,
et filii eorum videbunt et lætabuntur,
et exsultabit cor eorum in Domino.</vers>
    <vers num="8">Sibilabo eis et congregabo illos,
quia redemi eos,
et multi erunt, sicut multi ante fuerant.</vers>
    <vers num="9">Et seminabo eos in populis,
et de longe recordabuntur mei;
et alent filios suos et revertentur.</vers>
    <vers num="10">Et reducam eos de terra Ægypti
et de Assyria congregabo eos
et ad terram Galaad et Libani adducam eos,
et non invenietur eis locus.</vers>
    <vers num="11">Et transibunt per mare angustiæ,
et percutiet in mari fluctus,
et exsiccabuntur omnia profunda fluminis;
et humiliabitur superbia Assyriæ,
et sceptrum Ægypti recedet.</vers>
    <vers num="12">Confortabo eos in Domino,
et in nomine eius ambulabunt ”,
dicit Dominus.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Aperi, Libane, portas tuas,
et comedat ignis cedros tuas.
</vers>
    <vers num="2"> Ulula, abies, quia cecidit
cedrus,
quoniam magnifici vastati sunt;
ululate, quercus Basan,
quoniam corruit saltus impervius.
</vers>
    <vers num="3"> Vox ululatus pastorum,
quia vastata est magnificentia eorum;
vox rugitus leonum,
quoniam vastata est superbia Iordanis.
</vers>
    <vers num="4"> Hæc dicit Dominus Deus meus:
« Pasce pecora occisionis.
</vers>
    <vers num="5"> Quæ, qui emunt, occidunt et non
dolent; et, qui vendunt ea, dicunt: “Benedictus Dominus!
Dives factus sum”. Et pastores eorum non miserentur
eorum.
</vers>
    <vers num="6"> Et ego non miserebor ultra super
habitantes terram, dicit Dominus; ecce ego tradam homines,
unumquemque in manu proximi sui et in manu regis sui; et concident
terram, et non eruam de manu eorum ».
</vers>
    <vers num="7"> Et ego pavi pecus occisionis pro
mercatoribus gregis. Et assumpsi mihi duas virgas: unam vocavi
Gratiam et alteram vocavi Funiculum; et pavi gregem.
</vers>
    <vers num="8"> Et succidi tres pastores in mense
uno, et tæduit eorum animam meam; siquidem et animam eorum tæduit
mei.
</vers>
    <vers num="9"> Et dixi: « Non pascam vos.
Quæ moritura est, moriatur; et, quæ succidenda est, succidatur;
et reliquæ devorent unaquæque carnem proximæ
suæ ».
</vers>
    <vers num="10"> Et tuli virgam meam, quæ vocabatur
Gratia, et abscidi eam, ut irritum facerem fœdus meum, quod
percussi cum omnibus populis.
</vers>
    <vers num="11"> Et irritum factum est in die illa;
et cognoverunt mercatores gregis, qui observabant me, quia verbum
Domini est.
</vers>
    <vers num="12"> Et dixi ad eos: « Si
bonum est in oculis vestris, afferte mercedem meam et, si non,
quiescite ». Et appenderunt mercedem meam triginta
siclos argenteos.
</vers>
    <vers num="13"> Et dixit Dominus ad me:
« Proice illud in thesaurum, decorum pretium, quo
appretiatus sum ab eis ».
Et tuli triginta siclos argenteos et proieci illos in domum Domini
in thesaurum. </vers>
    <vers num="14"> Et præcidi virgam
meam secundam, quæ appellabatur Funiculus, ut dissolverem
germanitatem inter Iudam et Israel.
</vers>
    <vers num="15"> Et dixit Dominus ad me:
« Adhuc sume tibi vasa pastoris stulti;
</vers>
    <vers num="16"> quia ecce ego suscitabo pastorem in
terra,
qui perituram ovem non visitabit,
dispersam non quæret
et contritam non sanabit
et stantem non sustinebit
et carnes pinguium comedet
et ungulas earum confringet.
</vers>
    <vers num="17"> Væ stulto meo pastori
derelinquenti gregem!
Gladius super brachium eius
et super oculum dextrum eius;
brachium eius ariditate siccetur,
et oculus dexter eius tenebrescens obscuretur ».</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Oraculum. Verbum Domini super
Israel et super Iudam. Oraculum Domini, qui extendit cælum et
fundat terram et fingit spiritum hominis in eo:
</vers>
    <vers num="2"> « Ecce ego pono Ierusalem
pateram crapulæ omnibus populis in circuitu. Hoc erit in obsidione
contra Ierusalem.
</vers>
    <vers num="3"> Et erit: in die illa ponam Ierusalem
lapidem portandum cunctis populis; omnes portantes eam concisione
lacerabuntur, et colligentur adversus eam omnes gentes terræ.
</vers>
    <vers num="4"> In die illa, dicit Dominus, percutiam
omnem equum in stuporem et ascensorem eius in amentiam; et super
domum Iudæ aperiam oculos meos et omnem equum populorum percutiam
cæcitate.
</vers>
    <vers num="5"> Et dicent duces Iudæ in corde suo:
“Robur habitantium Ierusalem est in Domino exercituum, Deo
eorum”.
</vers>
    <vers num="6"> In die illa ponam duces Iudæ sicut
ollam ignis super ligna et sicut facem ignis super fenum; et
devorabunt ad dexteram et ad sinistram omnes populos in circuitu,
et habitabitur Ierusalem rursus in loco suo.
</vers>
    <vers num="7"> Et salvabit Dominus prius tabernacula
Iudæ, ut non elevetur gloria domus David et gloria habitantium
Ierusalem contra Iudam.
</vers>
    <vers num="8"> In die illa proteget Dominus
habitatores Ierusalem; et erit, qui offenderit ex eis in die illa
quasi David, et domus David quasi Deus, sicut angelus Domini in
conspectu eorum.
</vers>
    <vers num="9"> Et erit: in die illa quæram
conterere omnes gentes, quæ veniunt contra Ierusalem,
</vers>
    <vers num="10"> et effundam super domum David et
super habitatores Ierusalem spiritum gratiæ et precum; et
aspicient ad me. Quem confixerunt, plangent quasi planctu super
unigenitum et dolebunt super eum, ut doleri solet super
primogenitum.
</vers>
    <vers num="11"> In die illa magnus erit planctus in
Ierusalem sicut planctus Adadremmon in campo Mageddo;
</vers>
    <vers num="12"> et planget terra, singulæ familiæ
seorsum:
familia domus David seorsum
et mulieres eorum seorsum;
familia domus Nathan seorsum
et mulieres eorum seorsum;
</vers>
    <vers num="13"> familia domus Levi seorsum
et mulieres eorum seorsum;
familia Semei seorsum
et mulieres eorum seorsum;
</vers>
    <vers num="14"> omnes reliquæ familiæ, singulæ
familiæ seorsum
et mulieres eorum seorsum.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> In die illa erit fons patens domui
David et habitantibus Ierusalem pro peccatis et immunditia.
</vers>
    <vers num="2"> Et erit in die illa, dicit Dominus
exercituum, disperdam nomina idolorum de terra, et non memorabuntur
ultra; et pseudoprophetas et spiritum immundum auferam de
terra.
</vers>
    <vers num="3"> Et erit: cum prophetaverit quispiam
ultra, dicent ei pater eius et mater eius, qui genuerunt eum:
“Non vives, quia mendacium locutus es in nomine
Domini”; et configent eum pater eius et mater eius, qui
genuerunt eum, cum prophetaverit.
</vers>
    <vers num="4"> Et erit: in die illa confundentur
prophetæ, unusquisque ex visione sua, cum prophetaverit; nec
operientur pallio saccino, ut mentiantur,
</vers>
    <vers num="5"> sed dicet: “Non sum propheta;
homo operans terram ego sum, quoniam terra est possessio mea ab
adulescentia mea”.
</vers>
    <vers num="6"> Et dicetur ei: “Quid sunt
plagæ istæ in medio manuum tuarum?”. Et dicet: “His
plagatus sum in domo eorum, qui diligebant me”.
</vers>
    <vers num="7"> Framea, suscitare super pastorem
meum
et super virum cohærentem mihi,
dicit Dominus exercituum.
Percute pastorem, et dispergentur oves,
et convertam manum meam contra parvulos.
</vers>
    <vers num="8"> Et erit in omni terra,
dicit Dominus:
partes duæ in ea dispergentur et deficient,
et tertia pars relinquetur in ea;
</vers>
    <vers num="9"> et ducam tertiam partem per ignem
et purgabo eos, sicut purgatur argentum,
et probabo eos, sicut probatur aurum:
ipse vocabit nomen meum,
et ego exaudiam eum.
Dicam: Populus meus est ille;
et ipse dicet: “Dominus est Deus meus”.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Ecce venit dies Domino, et
dividentur spolia tua in me dio tui,
</vers>
    <vers num="2"> et congregabo omnes gentes ad
Ierusalem in prœlium, et capietur civitas, et vastabuntur domus,
et mulieres violabuntur; et egredietur media pars civitatis in
captivitatem, et reliquum populi non auferetur ex urbe.
</vers>
    <vers num="3"> Et egredietur Dominus et prœliabitur
contra gentes illas, sicut prœliatus est in die certaminis.
</vers>
    <vers num="4"> Et stabunt pedes eius in die illa
super montem Olivarum, qui est contra Ierusalem ad orientem; et
scindetur mons Olivarum ex media parte sui ad orientem et ad
occidentem, prærupto grandi valde, et separabitur medium montis ad
aquilonem et medium eius ad meridiem.
</vers>
    <vers num="5"> Et fugietis ad vallem montium eorum,
quoniam vallis montium pertinget usque ad Iasol; et fugietis, sicut
fugistis a facie terræmotus in diebus Oziæ regis Iudæ, et veniet
Dominus Deus meus, omnesque sancti cum eo.
</vers>
    <vers num="6"> Erit: in die illa non erit lux sed
frigus et gelu;
</vers>
    <vers num="7"> et erit dies una, quæ nota est
Domino, non dies neque nox; et in tempore vesperi erit lux.
</vers>
    <vers num="8"> Et erit: in die illa exibunt aquæ
vivæ de Ierusalem, medium earum ad mare orientale, et medium earum
ad mare occidentale: in æstate et in hieme erunt.
</vers>
    <vers num="9"> Et erit Dominus rex super omnem
terram: in die illa erit Dominus unus, et erit nomen eius unum.
</vers>
    <vers num="10"> Et revertetur omnis terra in
desertum, a Gabaa usque ad Remmon ad austrum Ierusalem, quæ
exaltabitur et habitabitur in loco suo, a porta Beniamin usque ad
locum portæ Prioris, et usque ad portam Angulorum, et a turre
Hananeel usque ad Torcularia regis.
</vers>
    <vers num="11"> Et habitabunt in ea, et anathema non
erit amplius; sed habitabitur Ierusalem secura.
</vers>
    <vers num="12"> Et hæc erit plaga, qua percutiet
Dominus omnes gentes, quæ pugnaverunt adversus Ierusalem: tabescet
caro uniuscuiusque stantis super pedes suos, et oculi eius
contabescent in foraminibus suis, et lingua eius contabescet in ore
suo.
</vers>
    <vers num="13"> In die illa erit tumultus Domini
magnus in eis, et apprehendet vir manum proximi sui, et elevabitur
manus eius super manum proximi sui.
</vers>
    <vers num="14"> Sed et Iudas pugnabit in Ierusalem,
et congregabuntur divitiæ omnium gentium in circuitu, aurum et
argentum et vestes multæ nimis.
</vers>
    <vers num="15"> Et sic erit ruina equi, muli, cameli
et asini et omnium iumentorum, quæ fuerint in castris illis, sicut
ruina hæc.
</vers>
    <vers num="16"> Et omnes, qui reliqui fuerint de
universis gentibus, quæ venerunt contra Ierusalem, ascendent ab
anno in annum, ut adorent Regem, Dominum exercituum, et celebrent
festivitatem Tabernaculorum.
</vers>
    <vers num="17"> Et erit: qui non ascenderit de
familiis terræ ad Ierusalem, ut adoret Regem, Dominum exercituum,
non erit super eos imber.
</vers>
    <vers num="18"> Quod et si familia Ægypti non
ascenderit et non venerit, super eos erit plaga, qua percutit
Dominus gentes, quæ non ascenderint ad celebrandam festivitatem
Tabernaculorum.
</vers>
    <vers num="19"> Hæc erit pœna Ægypti, et hæc
pœna omnium gentium, quæ non ascenderint ad celebrandam
festivitatem Tabernaculorum.
</vers>
    <vers num="20"> In die illa erit super tintinnabula
equorum; “Sanctum Domino”; et erunt lebetes in domo
Domini quasi phialæ coram altari.
</vers>
    <vers num="21"> Et erit omnis lebes in Ierusalem et
in Iuda sanctificatus Domino exercituum; et venient omnes
immolantes et sument ex eis et coquent in eis, et non erit mercator
ultra in domo Domini exercituum in die illo ».</vers>
  </cap>
</romanliturgy>
