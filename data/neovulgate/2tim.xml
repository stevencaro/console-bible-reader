<?xml version="1.0" encoding="utf-8"?>
<romanliturgy lingua="la" elibro="2tim">
  <titulum>Epistula II ad Timotheum</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus, apostolus Christi Iesu per
voluntatem Dei secundum promissionem vitæ, quæ est in Christo
Iesu,
</vers>
    <vers num="2"> Timotheo carissimo filio: gratia,
misericordia, pax a Deo Patre et Christo Iesu Domino nostro.
</vers>
    <vers num="3"> Gratias ago Deo, cui servio a
progenitoribus in conscientia pura, quod sine intermissione habeo
tui memoriam in orationibus meis nocte ac die
</vers>
    <vers num="4"> desiderans te videre, memor
lacrimarum tuarum, ut gaudio implear,
</vers>
    <vers num="5"> recordationem accipiens eius fidei,
quæ est in te non ficta, quæ et habitavit primum in avia tua
Loide et matre tua Eunice, certus sum autem quod et in te.
</vers>
    <vers num="6"> Propter quam causam admoneo te, ut
resuscites donationem Dei, quæ est in te per impositionem manuum
mearum;
</vers>
    <vers num="7"> non enim dedit nobis Deus Spiritum
timoris sed virtutis et dilectionis et sobrietatis.
</vers>
    <vers num="8"> Noli itaque erubescere testimonium
Domini nostri neque me vinctum eius, sed collabora evangelio
secundum virtutem Dei,
</vers>
    <vers num="9"> qui nos salvos fecit et vocavit
vocatione sancta, non secundum opera nostra sed secundum propositum
suum et gratiam, quæ data est nobis in Christo Iesu ante tempora
sæcularia;
</vers>
    <vers num="10"> manifestata autem nunc per
illustrationem salvatoris nostri Iesu Christi, qui destruxit quidem
mortem, illuminavit autem vitam et incorruptionem per
evangelium,
</vers>
    <vers num="11"> in quo positus sum ego prædicator
et apostolus et doctor.
</vers>
    <vers num="12"> Ob quam causam etiam hæc patior,
sed non confundor; scio enim, cui credidi, et certus sum quia
potens est depositum meum servare in illum diem.
</vers>
    <vers num="13"> Formam habe sanorum verborum, quæ a
me audisti, in fide et dilectione, quæ sunt in Christo Iesu;
</vers>
    <vers num="14"> bonum depositum custodi per Spiritum
Sanctum, qui habitat in nobis.
</vers>
    <vers num="15"> Scis hoc, quod aversi sunt a me
omnes, qui in Asia sunt, ex quibus est Phygelus et Hermogenes.
</vers>
    <vers num="16"> Det misericordiam Dominus Onesiphori
domui, quia sæpe me refrigeravit et catenam meam non erubuit;
</vers>
    <vers num="17"> sed cum Romam venisset, sollicite me
quæsivit et invenit
</vers>
    <vers num="18"> — det illi Dominus invenire
misericordiam a Domino in illa die — et quanta Ephesi
ministravit, melius tu nosti.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Tu ergo, fili mi, confortare in
gratia, quæ est in Christo Iesu;
</vers>
    <vers num="2"> et quæ audisti a me per multos
testes, hæc commenda fidelibus hominibus, qui idonei erunt et
alios docere.
</vers>
    <vers num="3"> Collabora sicut bonus miles Christi
Iesu.
</vers>
    <vers num="4"> Nemo militans implicat se sæculi
negotiis, ut ei placeat, qui eum elegit;
</vers>
    <vers num="5"> si autem certat quis agone, non
coronatur nisi legitime certaverit.
</vers>
    <vers num="6"> Laborantem agricolam oportet primum
de fructibus accipere.
</vers>
    <vers num="7"> Intellege, quæ dico; dabit enim tibi
Dominus in omnibus intellectum.
</vers>
    <vers num="8"> Memor esto Iesum Christum
resuscitatum esse a mortuis, ex semine David, secundum evangelium
meum,
</vers>
    <vers num="9"> in quo laboro usque ad vincula quasi
male operans; sed verbum Dei non est alligatum!
</vers>
    <vers num="10"> Ideo omnia sustineo propter electos,
ut et ipsi salutem consequantur, quæ est in Christo Iesu cum
gloria æterna.
</vers>
    <vers num="11"> Fidelis sermo: Nam, si commortui
sumus, et convivemus;
</vers>
    <vers num="12"> si sustinemus, et conregnabimus; si
negabimus, et ille negabit nos;
</vers>
    <vers num="13"> si non credimus, ille fidelis manet,
negare enim seipsum non potest.
</vers>
    <vers num="14"> Hæc commone testificans coram Deo
verbis non contendere: in nihil utile est, nisi ad subversionem
audientium.
</vers>
    <vers num="15"> Sollicite cura teipsum probabilem
exhibere Deo, operarium inconfusibilem, recte tractantem verbum
veritatis.
</vers>
    <vers num="16"> Profana autem inaniloquia devita,
magis enim proficient ad impietatem,
</vers>
    <vers num="17"> et sermo eorum ut cancer serpit; ex
quibus est Hymenæus et Philetus,
</vers>
    <vers num="18"> qui circa veritatem aberraverunt
dicentes resurrectionem iam factam, et subvertunt quorundam
fidem.
</vers>
    <vers num="19"> Sed firmum fundamentum Dei stat
habens signaculum hoc: Cognovit Dominus, qui sunt eius, et:
Discedat ab iniquitate omnis, qui nominat nomen Domini.
</vers>
    <vers num="20"> In magna autem domo non solum sunt
vasa aurea et argentea sed et lignea et fictilia, et quædam quidem
in honorem, quædam autem in ignominiam;
</vers>
    <vers num="21"> si quis ergo emundaverit se ab
istis, erit vas in honorem, sanctificatum, utile Domino, ad omne
opus bonum paratum.
</vers>
    <vers num="22"> Iuvenilia autem desideria fuge,
sectare vero iustitiam, fidem, caritatem, pacem cum his, qui
invocant Dominum de corde puro.
</vers>
    <vers num="23"> Stultas autem et sine disciplina
quæstiones devita, sciens quia generant lites;
</vers>
    <vers num="24"> servum autem Domini non oportet
litigare, sed mansuetum esse ad omnes, aptum ad docendum,
patientem,
</vers>
    <vers num="25"> cum mansuetudine corripientem eos,
qui resistunt, si quando det illis Deus pænitentiam ad
cognoscendam veritatem,
</vers>
    <vers num="26"> et resipiscant a Diaboli laqueo, a
quo capti tenentur ad ipsius voluntatem.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Hoc autem scito, quod in
novissimis diebus instabunt tempora periculosa.
</vers>
    <vers num="2"> Erunt enim homines seipsos amantes,
cupidi, elati, superbi, blasphemi, parentibus inobœdientes,
ingrati, scelesti,
</vers>
    <vers num="3"> sine affectione, sine fœdere,
criminatores, incontinentes, immites, sine benignitate,
</vers>
    <vers num="4"> proditores, protervi, tumidi,
voluptatum amatores magis quam Dei,
</vers>
    <vers num="5"> habentes speciem quidem pietatis,
virtutem autem eius abnegantes; et hos devita.
</vers>
    <vers num="6"> Ex his enim sunt, qui penetrant domos
et captivas ducunt mulierculas oneratas peccatis, quæ ducuntur
variis concupiscentiis,
</vers>
    <vers num="7"> semper discentes et numquam ad
scientiam veritatis pervenire valentes.
</vers>
    <vers num="8"> Quemadmodum autem Iannes et Iambres
restiterunt Moysi, ita et hi resistunt veritati, homines corrupti
mente, reprobi circa fidem;
</vers>
    <vers num="9"> sed ultra non proficient, insipientia
enim eorum manifesta erit omnibus, sicut et illorum fuit.
</vers>
    <vers num="10"> Tu autem assecutus es meam
doctrinam, institutionem, propositum, fidem, longanimitatem,
dilectionem, patientiam,
</vers>
    <vers num="11"> persecutiones, passiones, qualia
mihi facta sunt Antiochiæ, Iconii, Lystris, quales persecutiones
sustinui; et ex omnibus me eripuit Dominus.
</vers>
    <vers num="12"> Et omnes, qui volunt pie vivere in
Christo Iesu, persecutionem patientur;
</vers>
    <vers num="13"> mali autem homines et seductores
proficient in peius, in errorem mittentes et errantes.
</vers>
    <vers num="14"> Tu vero permane in his, quæ
didicisti et credita sunt tibi, sciens a quibus didiceris,
</vers>
    <vers num="15"> et quia ab infantia Sacras Litteras
nosti, quæ te possunt instruere ad salutem per fidem, quæ est in
Christo Iesu.
</vers>
    <vers num="16"> Omnis Scriptura divinitus inspirata
est et utilis ad docendum, ad arguendum, ad corrigendum, ad
erudiendum in iustitia,
</vers>
    <vers num="17"> ut perfectus sit homo Dei, ad omne
opus bonum instructus.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Testificor coram Deo et Christo
Iesu, qui iudicaturus est vivos ac mortuos, per adventum ipsius et
regnum eius:
</vers>
    <vers num="2"> prædica verbum, insta opportune,
importune, argue, increpa, obsecra in omni longanimitate et
doctrina.
</vers>
    <vers num="3"> Erit enim tempus, cum sanam doctrinam
non sustinebunt, sed ad sua desideria coacervabunt sibi magistros
prurientes auribus,
</vers>
    <vers num="4"> et a veritate quidem auditum
avertent, ad fabulas autem convertentur.
</vers>
    <vers num="5"> Tu vero vigila in omnibus, labora,
opus fac evangelistæ, ministerium tuum imple.
</vers>
    <vers num="6"> Ego enim iam delibor, et tempus meæ
resolutionis instat.
</vers>
    <vers num="7"> Bonum certamen certavi, cursum
consummavi, fidem servavi;
</vers>
    <vers num="8"> in reliquo reposita est mihi
iustitiæ corona, quam reddet mihi Dominus in illa die, iustus
iudex, non solum autem mihi sed et omnibus, qui diligunt adventum
eius.
</vers>
    <vers num="9"> Festina venire ad me cito.
</vers>
    <vers num="10"> Demas enim me dereliquit diligens
hoc sæculum et abiit Thessalonicam, Crescens in Galatiam, Titus in
Dalmatiam;
</vers>
    <vers num="11"> Lucas est mecum solus. Marcum
assumens adduc tecum, est enim mihi utilis in ministerium.
</vers>
    <vers num="12"> Tychicum autem misi Ephesum.
</vers>
    <vers num="13"> Pænulam, quam reliqui Troade apud
Carpum, veniens affer, et libros, maxime autem membranas.
</vers>
    <vers num="14"> Alexander ærarius multa mala mihi
ostendit. Reddet ei Dominus secundum opera eius;
</vers>
    <vers num="15"> quem et tu devita, valde enim
restitit verbis nostris.
</vers>
    <vers num="16"> In prima mea defensione nemo mihi
affuit, sed omnes me dereliquerunt. Non illis reputetur;
</vers>
    <vers num="17"> Dominus autem mihi astitit et
confortavit me, ut per me prædicatio impleatur, et audiant omnes
gentes; et liberatus sum de ore leonis.
</vers>
    <vers num="18"> Liberabit me Dominus ab omni opere
malo et salvum faciet in regnum suum cæleste; cui gloria in
sæcula sæculorum. Amen.
</vers>
    <vers num="19"> Saluta Priscam et Aquilam et
Onesiphori domum.
</vers>
    <vers num="20"> Erastus remansit Corinthi, Trophimum
autem reliqui infirmum Mileti.
</vers>
    <vers num="21"> Festina ante hiemem venire.
 Salutat te Eubulus et Pudens et Linus et Claudia et fratres
omnes.
</vers>
    <vers num="22"> Dominus cum spiritu tuo. Gratia
vobiscum.</vers>
  </cap>
</romanliturgy>
