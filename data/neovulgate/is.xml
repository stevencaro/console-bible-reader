<?xml version="1.0" encoding="utf-8"?>
<romanliturgy lingua="la" elibro="is">
  <titulum>Liber Isaiæ</titulum>
  <subtitulum>Capitulum 1</subtitulum>
  <cap num="1">
    <vers num="1"> Visio Isaiæ filii Amos, quam
vidit super Iudam et Ierusalem in diebus Oziæ, Ioatham, Achaz,
Ezechiæ regum Iudæ.
</vers>
    <vers num="2"> Audite, cæli, et auribus percipe,
terra,
quoniam Dominus locutus est:
« Filios enutrivi et exaltavi,
ipsi autem spreverunt me.
</vers>
    <vers num="3"> Cognovit bos possessorem suum,
et asinus præsepe domini sui;
Israel non cognovit,
populus meus non intellexit ».
</vers>
    <vers num="4"> Væ genti peccatrici,
populo gravi iniquitate,
semini nequam, filiis sceleratis!
Dereliquerunt Dominum,
blasphemaverunt Sanctum Israel,
abalienati sunt retrorsum.
</vers>
    <vers num="5"> Super quo percutiemini vos ultra,
addentes prævaricationem?
Omne caput languidum,
et omne cor mærens.
</vers>
    <vers num="6"> A planta pedis usque ad verticem
non est in eo sanitas;
vulnus et livor et plaga tumens
non est circumligata
nec curata medicamine neque fota oleo.
</vers>
    <vers num="7"> Terra vestra deserta,
civitates vestræ succensæ igni;
regionem vestram coram vobis alieni devorant,
et desolabitur sicut in vastitate hostili.
</vers>
    <vers num="8"> Et derelinquetur filia Sion
ut umbraculum in vinea,
sicut tugurium in cucumerario,
sicut civitas, quæ obsessa est.
</vers>
    <vers num="9"> Nisi Dominus exercituum reliquisset
nobis semen,
quasi Sodoma fuissemus
et quasi Gomorra similes essemus.
</vers>
    <vers num="10"> Audite verbum Domini,
principes Sodomorum;
percipite auribus legem Dei nostri, populus Gomorræ.
</vers>
    <vers num="11"> « Quo mihi multitudinem
victimarum vestrarum?,
dicit Dominus.
Plenus sum holocaustis arietum
et adipe pinguium;
et sanguinem vitulorum
et agnorum et hircorum nolui.
</vers>
    <vers num="12"> Cum veneritis ante conspectum
meum,
quis quæsivit hæc de manibus vestris,
ut ambularetis in atriis meis?
</vers>
    <vers num="13"> Ne afferatis ultra sacrificium
vanum;
abominatio mihi incensum,
neomenia et sabbatum et conventus;
non feram scelus cum cœtu sollemni;
</vers>
    <vers num="14"> calendas vestras et sollemnitates
vestras odivit anima mea,
facta sunt mihi molesta, laboravi sustinens.
</vers>
    <vers num="15"> Et cum extenderitis manus
vestras,
avertam oculos meos a vobis;
et cum multiplicaveritis orationem,
non exaudiam:
manus enim vestræ sanguine plenæ sunt.
</vers>
    <vers num="16"> Lavamini, mundi estote,
auferte malum cogitationum vestrarum ab oculis meis;
quiescite agere perverse,
</vers>
    <vers num="17"> discite benefacere:
quærite iudicium, subvenite oppresso,
iudicate pupillo, defendite viduam.
</vers>
    <vers num="18"> Et venite, et iudicio
contendamus,
dicit Dominus.
Si fuerint peccata vestra ut coccinum,
quasi nix dealbabuntur;
et, si fuerint rubra quasi vermiculus,
velut lana erunt.
</vers>
    <vers num="19"> Si volueritis et audieritis,
bona terræ comedetis;
</vers>
    <vers num="20"> quod si nolueritis et me ad
iracundiam provocaveritis,
gladius devorabit vos,
quia os Domini locutum est ».
</vers>
    <vers num="21"> Quomodo facta est meretrix
civitas fidelis, plena iudicii?
Iustitia habitavit in ea,
nunc autem homicidæ.
</vers>
    <vers num="22"> Argentum tuum versum est in
scoriam,
vinum tuum mixtum est aqua;
</vers>
    <vers num="23"> principes tui infideles, socii
furum:
omnes diligunt munera, sequuntur retributiones,
pupillo non iudicant, et causa viduæ non ingreditur ad illos.
</vers>
    <vers num="24"> Propter hoc ait Dominus, Deus
exercituum, Fortis Israel:
« Heu, consolabor super hostibus meis
et vindicabor de inimicis meis.
</vers>
    <vers num="25"> Et convertam manum meam ad te
et excoquam ad purum scoriam tuam
et auferam omne stannum tuum.
</vers>
    <vers num="26"> Et restituam iudices tuos, ut
fuerunt prius,
et consiliarios tuos sicut antiquitus;
post hæc vocaberis Civitas iustitiæ, Urbs
fidelis ».
</vers>
    <vers num="27"> Sion in iudicio redimetur
et, qui in ea reversi sunt, in iustitia.
</vers>
    <vers num="28"> Erit autem ruina scelestis et
peccatoribus simul;
et, qui dereliquerunt Dominum, consumentur.
</vers>
    <vers num="29"> Confundemini enim terebinthis, in
quibus delectati estis,
et erubescetis super hortis, quos elegistis.
</vers>
    <vers num="30"> Nam eritis velut quercus,
defluentibus foliis,
et velut hortus absque aqua;
</vers>
    <vers num="31"> et erit fortitudo vestra ut favilla
stuppæ,
et opus eius quasi scintilla,
et succendetur utrumque simul, et non erit qui exstinguat.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Verbum, quod vidit Isaias filius
Amos super Iudam et Ierusalem.
</vers>
    <vers num="2"> Et erit in novissimis diebus
præparatus mons domus Domini in vertice montium,
et elevabitur super colles;
et fluent ad eum omnes gentes.
</vers>
    <vers num="3"> Et ibunt populi multi et dicent:
« Venite, et ascendamus ad montem Domini,
ad domum Dei Iacob,
ut doceat nos vias suas,
et ambulemus in semitis eius »;
quia de Sion exibit lex,
et verbum Domini de Ierusalem.
</vers>
    <vers num="4"> Et iudicabit gentes
et arguet populos multos;
et conflabunt gladios suos in vomeres
et lanceas suas in falces;
non levabit gens contra gentem gladium,
nec exercebuntur ultra ad prœlium.
</vers>
    <vers num="5"> Domus Iacob, venite,
et ambulemus in lumine Domini.
</vers>
    <vers num="6"> Proiecisti enim populum tuum, domum
Iacob,
quia repleti sunt hariolis orientalibus
et augures habuerunt ut Philisthim
et manus alienis porrigunt.
</vers>
    <vers num="7"> Repleta est terra eius argento et
auro,
et non est finis thesaurorum eius;
</vers>
    <vers num="8"> et repleta est terra eius equis,
et innumerabiles quadrigæ eius;
et repleta est terra eius idolis:
opus manuum suarum adoraverunt,
quod fecerunt digiti eorum.
</vers>
    <vers num="9"> Et incurvavit se homo,
et humiliatus est vir:
ne dimittas eis.
</vers>
    <vers num="10"> Ingredere in petram, abscondere in
pulvere
a facie timoris Domini et a gloria maiestatis eius.
</vers>
    <vers num="11"> Oculi sublimes hominis
humiliabuntur,
et incurvabitur altitudo virorum;
exaltabitur autem Dominus solus in die illa.
</vers>
    <vers num="12"> Quia dies Domini exercituum
super omnem superbum et excelsum
et super omnem arrogantem, et humiliabitur;
</vers>
    <vers num="13"> et super omnes cedros Libani
sublimes et erectas
et super omnes quercus Basan
</vers>
    <vers num="14"> et super omnes montes excelsos
et super omnes colles elevatos
</vers>
    <vers num="15"> et super omnem turrim excelsam
et super omnem murum munitum
</vers>
    <vers num="16"> et super omnes naves Tharsis
et super omnia navigia pulchra.
</vers>
    <vers num="17"> Et incurvabitur sublimitas
hominum,
et humiliabitur altitudo virorum;
et elevabitur Dominus solus in die illa,
</vers>
    <vers num="18"> et idola penitus conterentur.
</vers>
    <vers num="19"> Et introibunt in speluncas
petrarum
et in voragines terræ
a facie formidinis Domini et a gloria maiestatis eius,
cum surrexerit percutere terram.
</vers>
    <vers num="20"> In die illa proiciet homo idola sua
argentea et simulacra sua aurea, quæ fecerat sibi, ut adoraret, ad
talpas et vespertiliones.
</vers>
    <vers num="21"> Et ingredietur scissuras petrarum et
cavernas saxorum a facie formidinis Domini et a gloria maiestatis
eius, cum surrexerit percutere terram.
</vers>
    <vers num="22"> Quiescite ergo ab homine, cuius
spiritus in naribus eius. Quanti enim æstimabitur ipse?</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Ecce enim Dominator, Dominus
exercituum,
aufert a Ierusalem et a Iuda robur et præsidium,
omne robur panis et omne robur aquæ,
</vers>
    <vers num="2"> fortem et virum bellatorem,
iudicem et prophetam et hariolum et senem,
</vers>
    <vers num="3"> principem super quinquaginta et
honorabilem vultu
et consiliarium et sapientem magum
et prudentem incantatorem.
</vers>
    <vers num="4"> Et dabo pueros principes eorum;
et infantes dominabuntur eis.
</vers>
    <vers num="5"> Et irruet populus, vir ad virum,
unusquisque ad proximum suum:
tumultuabitur puer contra senem,
et ignobilis contra nobilem.
</vers>
    <vers num="6"> Apprehendet enim vir fratrem suum
in domo patris sui:
« Vestimentum tibi est,
princeps esto noster,
ruina autem hæc sub manu tua ».
</vers>
    <vers num="7"> Clamabit in die illa dicens:
« Non sum medicus,
et in domo mea non est panis neque vestimentum;
nolite constituere me principem populi ».
</vers>
    <vers num="8"> Ruit enim Ierusalem, et Iudas
concidit,
quia lingua eorum et adinventiones eorum contra Dominum,
ut provocarent oculos maiestatis eius.
</vers>
    <vers num="9"> Procacitas vultus eorum accusat
eos,
et peccatum suum quasi Sodoma
prædicaverunt nec absconderunt;
væ animæ eorum,
quoniam reddita sunt eis mala!
</vers>
    <vers num="10"> Dicite iusto:
« Bene! »,
quoniam fructum adinventionum suarum comedet.
</vers>
    <vers num="11"> Væ impio in malum:
retributio enim manuum eius fiet ei!
</vers>
    <vers num="12"> Populum meum opprimit infans,
et mulieres dominantur ei.
Popule meus, qui te beatum dicunt, ipsi te decipiunt
et viam gressuum tuorum dissipant.
</vers>
    <vers num="13"> Surgit ad arguendum Dominus
et stat ad iudicandos populos.
</vers>
    <vers num="14"> Dominus ad iudicium veniet
cum senibus populi sui et principibus eius:
« Vos enim depasti estis vineam,
et rapina pauperis in domibus vestris.
</vers>
    <vers num="15"> Quare atteritis populum meum
et facies pauperum commolitis? »,
dicit Dominus, Deus exercituum.
</vers>
    <vers num="16"> Et dixit Dominus:
« Pro eo quod elevatæ sunt filiæ Sion
et ambulaverunt extento collo et nutibus oculorum,
parvis passibus incedebant
et catenulis pedum tinniebant,
</vers>
    <vers num="17"> decalvabit Dominus verticem filiarum
Sion
et Dominus crinem earum nudabit ».
</vers>
    <vers num="18"> In die illa auferet Dominus
ornamentum calceamentorum et torques
</vers>
    <vers num="19"> et lunulas et inaures
et armillas et mitras,
</vers>
    <vers num="20"> discriminalia et periscelidas
et fascias et olfactoriola
</vers>
    <vers num="21"> et anulos et ornamenta narium,
</vers>
    <vers num="22"> mutatoria et palliola
et linteamina et marsupia,
</vers>
    <vers num="23"> specula et sindones
et vittas et pallia.
</vers>
    <vers num="24"> Et erit pro suavi odore fœtor,
et pro zona funiculus,
et pro crispante crine calvitium,
et pro fascia pectorali cilicium,
stigma pro pulchritudine.
</vers>
    <vers num="25"> Viri tui gladio cadent,
et fortes tui in prœlio,
</vers>
    <vers num="26"> et mærebunt atque lugebunt portæ
eius,
et desolata in terra sedebit.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et apprehendent septem
mulieres
virum unum in die illa dicentes:
« Panem nostrum comedemus
et vestimentis nostris operiemur,
tantummodo vocetur nomen tuum super nos:
aufer opprobrium nostrum ».
</vers>
    <vers num="2"> In die illa erit germen Domini in
splendorem et gloriam,
et fructus terræ sublimis et exsultatio
his, qui salvati fuerint de Israel.
</vers>
    <vers num="3"> Et erit: omnis, qui relictus fuerit
in Sion,
et residuus in Ierusalem, sanctus vocabitur,
omnis, qui scriptus est ad vitam in Ierusalem.
</vers>
    <vers num="4"> Cum abluerit Dominus sordem filiarum
Sion
et sanguinem Ierusalem laverit de medio eius
spiritu iudicii et spiritu ardoris,
</vers>
    <vers num="5"> et creabit Dominus super omnem locum
montis Sion
et super cœtum eius
nubem per diem
et fumum et splendorem ignis flammantis in nocte:
super omnem enim gloriam protectio,
</vers>
    <vers num="6"> et tabernaculum erit in umbraculum
diei ab æstu
et in securitatem et absconsionem a turbine et a pluvia.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Cantabo dilecto meo
canticum amici mei de vinea sua:
Vinea facta est dilecto meo
in colle pingui;
</vers>
    <vers num="2"> et sæpivit eam
et lapides elegit ex illa
et plantavit in ea vites electas
et ædificavit turrim in medio eius
et torcular exstruxit in ea;
et exspectavit, ut faceret uvas,
et fecit labruscas.
</vers>
    <vers num="3"> Nunc ergo, habitator Ierusalem
et vir Iudæ,
iudicate inter me et vineam meam.
</vers>
    <vers num="4"> Quid est quod debui ultra facere
vineæ meæ
et non feci ei?
Cur exspectavi, ut faceret uvas,
et fecit labruscas?
</vers>
    <vers num="5"> Et nunc ostendam vobis
quid ego faciam vineæ meæ:
auferam sæpem eius,
et erit in direptionem;
diruam maceriam eius,
et erit in conculcationem.
</vers>
    <vers num="6"> Et ponam eam desertam:
non putabitur et non fodietur,
et ascendent vepres et spinæ;
et nubibus mandabo, ne pluant super eam imbrem.
</vers>
    <vers num="7"> Vinea enim Domini exercituum domus
Israel est,
et vir Iudæ germen eius delectabile;
et exspectavi, ut faceret iudicium, et ecce iniquitas,
et iustitiam, et ecce nequitia.
</vers>
    <vers num="8"> Væ, qui coniungunt domum ad
domum
et agrum agro copulant usque ad terminum loci!
Numquid habitabitis vos soli in medio terræ?
</vers>
    <vers num="9"> In auribus meis iuravit Dominus
exercituum:
« Certe domus multæ desertæ erunt,
grandes et pulchræ absque habitatore ».
</vers>
    <vers num="10"> Decem enim iugera vinearum facient
lagunculam unam,
et triginta modii sementis facient modios tres.
</vers>
    <vers num="11"> Væ, qui consurgunt mane ad
ebrietatem sectandam
et ad potandum usque ad vesperam,
ut vinum inflammet eos!
</vers>
    <vers num="12"> Cithara et lyra
et tympanum et tibia
et vinum in conviviis eorum,
et opus Domini non respiciunt,
nec opera manuum eius considerant.
</vers>
    <vers num="13"> Propterea captivus ductus est
populus meus,
quia non habuit scientiam,
et nobiles eius interierunt fame,
et multitudo eius siti exaruit.
</vers>
    <vers num="14"> Propterea dilatavit infernus fauces
suas
et aperuit os suum absque ullo termino;
et descendunt fortes Ierusalem, et populus eius,
et sublimes et tripudiantes in ea.
</vers>
    <vers num="15"> Et incurvabitur homo, et
humiliabitur vir,
et oculi sublimium deprimentur;
</vers>
    <vers num="16"> et exaltabitur Dominus exercituum in
iudicio,
et Deus sanctus sanctificabitur in iustitia,
</vers>
    <vers num="17"> et pascentur agni iuxta ordinem suum
velut in prato suo,
et alieni comedent in ruinis pinguium.
</vers>
    <vers num="18"> Væ, qui trahunt iniquitatem in
funiculis vanitatis
et quasi vinculum plaustri peccatum!
</vers>
    <vers num="19"> Qui dicunt:
« Festinet
et cito veniat opus eius, ut videamus;
et appropiet et veniat consilium Sancti Israel,
et sciemus illud! ».
</vers>
    <vers num="20"> Væ, qui dicunt malum bonum et bonum
malum,
ponentes tenebras in lucem et lucem in tenebras,
ponentes amarum in dulce et dulce in amarum!
</vers>
    <vers num="21"> Væ, qui sapientes sunt in oculis
suis
et coram ipsis prudentes!
</vers>
    <vers num="22"> Væ, qui potentes sunt ad bibendum
vinum,
et viri fortes ad miscendam ebrietatem!
</vers>
    <vers num="23"> Qui absolvunt impium pro
muneribus
et iustitiam iusti auferunt ab eo!
</vers>
    <vers num="24"> Propter hoc, sicut devorat stipulam
lingua ignis,
et palea flamma consumitur,
sic radix eorum quasi tabes erit,
et flos eorum sicut putredo ascendet;
abiecerunt enim legem Domini exercituum
et eloquium Sancti Israel blasphemaverunt.
</vers>
    <vers num="25"> Ideo exarsit furor Domini in populum
suum,
et extendit manum suam super eum et percussit eum,
et conturbati sunt montes;
et facta sunt morticina eorum quasi stercus in medio platearum.
In his omnibus non est aversus furor eius,
sed adhuc manus eius extenta.
</vers>
    <vers num="26"> Et levabit signum nationibus
procul;
et sibilabit ad eum de finibus terræ;
et ecce festinus velociter veniet.
</vers>
    <vers num="27"> Non est deficiens neque laborans in
eo,
non dormitabit neque dormiet;
neque solvetur cingulum renum eius,
nec rumpetur corrigia calceamenti eius.
</vers>
    <vers num="28"> Sagittæ eius acutæ, et omnes arcus
eius extenti;
ungulæ equorum eius ut silex reputantur,
et rotæ eius quasi impetus tempestatis.
</vers>
    <vers num="29"> Rugitus eius ut leonis:
rugiet ut catuli leonum et frendet;
et arripiet prædam et in tuto collocabit,
et non erit qui eruat.
</vers>
    <vers num="30"> Et sonabit super eum in die illa
sicut sonitus maris.
Aspiciet in terram: et ecce tenebræ tribulationis,
et lux obtenebrata est in caligine eius.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> In anno, quo mortuus est rex
Ozias, vidi Dominum sedentem super solium excelsum et elevatum; et
fimbriæ eius replebant templum.
</vers>
    <vers num="2"> Seraphim stabant iuxta eum; sex alæ
uni et sex alæ alteri: duabus velabat faciem suam et duabus
velabat pedes suos et duabus volabat.
</vers>
    <vers num="3"> Et clamabat alter ad alterum et
dicebat:
« Sanctus, Sanctus, Sanctus Dominus exercituum;
plena est omnis terra gloria eius ».
</vers>
    <vers num="4"> Et commota sunt superliminaria
cardinum a voce clamantis, et domus repleta est fumo.
</vers>
    <vers num="5"> Et dixi:
« Væ mihi, quia perii!
Quia vir pollutus labiis ego sum
et in medio populi polluta labia habentis ego habito
et regem, Dominum exercituum, vidi oculis meis ».
</vers>
    <vers num="6"> Et volavit ad me unus de seraphim, et
in manu eius calculus, quem forcipe tulerat de altari,
</vers>
    <vers num="7"> et tetigit os meum et dixit:
« Ecce tetigit hoc labia tua,
et auferetur iniquitas tua,
et peccatum tuum mundabitur ».
</vers>
    <vers num="8"> Et audivi vocem Domini dicentis:
« Quem mittam? Et quis ibit nobis? ». Et
dixi: « Ecce ego, mitte me ».
</vers>
    <vers num="9"> Et dixit: « Vade, et dices
populo huic:
“Audientes audite et nolite intellegere,
et videntes videte et nolite cognoscere”.
</vers>
    <vers num="10"> Pingue redde cor populi huius
et aures eius aggrava
et oculos eius excæca,
ne forte videat oculis suis
et auribus suis audiat
et corde suo intellegat et convertatur
et sanetur ».
</vers>
    <vers num="11"> Et dixi: « Usquequo,
Domine? ». Et dixit:
« Donec desolentur
civitates absque habitatore,
et domus sine homine,
et terra relinquatur deserta ».
</vers>
    <vers num="12"> Et longe adducet Dominus
homines,
et magna erit desolatio in medio terræ;
</vers>
    <vers num="13"> et adhuc in ea decimatio,
et rursus excisioni tradetur
sicut terebinthus et sicut quercus,
in quibus deiectis manebit aliquid stabile.
Semen sanctum erit id quod steterit in ea.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Et factum est in diebus Achaz
filii Ioatham filii Oziæ regis Iudæ, ascendit Rasin rex Syriæ et
Phacee filius Romeliæ rex Israel in Ierusalem ad prœliandum
contra eam; et non potuerunt debellare eam.
</vers>
    <vers num="2"> Et nuntiaverunt domui David dicentes:
« Requievit Syria super Ephraim ». Et
commotum est cor eius et cor populi eius, sicut moventur ligna
silvarum a facie venti.
</vers>
    <vers num="3"> Et dixit Dominus ad Isaiam:
« Egredere in occursum Achaz, tu et Seariasub (id est
Reliquiæ revertentur) filius tuus, ad extremum aquæductus
piscinæ superioris in viam agri fullonis;
</vers>
    <vers num="4"> et dices ad eum: Vide, ut sileas;
noli timere, et cor tuum ne formidet a duabus caudis titionum
fumigantium istorum, ob ardorem iræ Rasin et Syriæ et filii
Romeliæ,
</vers>
    <vers num="5"> eo quod consilium malum inierit
contra te Syria, Ephraim et filius Romeliæ dicentes:
</vers>
    <vers num="6"> “Ascendamus ad Iudam et
terrorem iniciamus ei et avellamus eum ad nos et ponamus regem in
medio eius filium Tabeel” ».
</vers>
    <vers num="7"> Hæc dicit Dominus Deus:
« Non stabit et non erit!
</vers>
    <vers num="8"> Caput enim Syriæ Damascus,
et caput Damasci Rasin;
et adhuc sexaginta et quinque anni
et desinet Ephraim esse populus;
</vers>
    <vers num="9"> et caput Ephraim Samaria,
et caput Samariæ filius Romeliæ.
Si non credideritis, non permanebitis ».
</vers>
    <vers num="10"> Et adiecit Dominus loqui ad Achaz
dicens:
</vers>
    <vers num="11"> « Pete tibi signum a
Domino Deo tuo in profundum inferni sive in excelsum
supra ».
</vers>
    <vers num="12"> Et dixit Achaz: « Non
petam et non tentabo Dominum ».
</vers>
    <vers num="13"> Et dixit: « Audite ergo,
domus David; numquid parum vobis est molestos esse hominibus, quia
molesti estis et Deo meo?
</vers>
    <vers num="14"> Propter hoc dabit Dominus ipse vobis
signum. Ecce, virgo concipiet et pariet filium et vocabit nomen
eius Emmanuel;
</vers>
    <vers num="15"> butyrum et mel comedet, ut ipse
sciat reprobare malum et eligere bonum.
</vers>
    <vers num="16"> Quia antequam sciat puer reprobare
malum et eligere bonum, desolabitur terra, cuius tu formidas duos
reges;
</vers>
    <vers num="17"> adducet Dominus super te et super
populum tuum et super domum patris tui dies, qui non venerunt a
diebus separationis Ephraim a Iuda, regem
Assyriorum ».
</vers>
    <vers num="18"> Et erit in die illa:
sibilabit Dominus muscæ,
quæ est in extremo fluminum Ægypti,
et api, quæ est in terra Assur;
</vers>
    <vers num="19"> et venient et requiescent omnes
in vallibus præruptis
et in cavernis petrarum
et in omnibus frutetis
et in omnibus pascuis.
</vers>
    <vers num="20"> In die illa radet Dominus
in novacula conducta e regione trans flumen
— in rege Assyriorum —
caput et pilos pedum
et barbam quoque abradet.
</vers>
    <vers num="21"> Et erit in die illa:
nutriet homo vitulam et duas oves
</vers>
    <vers num="22"> et præ ubertate lactis
comedet butyrum;
butyrum enim et mel manducabit omnis,
qui relictus fuerit in medio terræ.
</vers>
    <vers num="23"> Et erit in die illa:
omnis locus, ubi fuerint mille vites mille argenteis,
spinæ et vepres erunt.
</vers>
    <vers num="24"> Cum sagittis et arcu ingredientur
illuc,
vepres enim et spinæ erit universa terra.
</vers>
    <vers num="25"> Et in omnes montes, qui in sarculo
sarriebantur,
nemo veniet præ terrore spinarum et veprium,
et erit in pascua bovis et in conculcationem pecoris.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Et dixit Dominus ad me:
« Sume tibi tabulam grandem et scribe in ea stilo
hominis: Maher Salal Has Baz (id est Velociter spolia detrahe, cito
prædare).
</vers>
    <vers num="2"> Et adhibui mihi testes fideles, Uriam
sacerdotem et Zachariam filium Barachiæ;
</vers>
    <vers num="3"> et accessi ad prophetissam, et
concepit et peperit filium. Et dixit Dominus ad me:
« Voca nomen eius Maher Salal Has Baz,
</vers>
    <vers num="4"> quia antequam sciat puer clamare:
“Pater mi” et “Mater mea”, afferentur opes
Damasci et spolia Samariæ coram rege Assyriorum ».
</vers>
    <vers num="5"> Et adiecit Dominus loqui ad me adhuc
dicens:
</vers>
    <vers num="6"> « Pro eo quod abiecit
populus iste aquas Siloæ,
quæ vadunt cum silentio,
et defecit coram Rasin et filio Romeliæ,
</vers>
    <vers num="7"> propter hoc ecce Dominus adducet
super eos
aquas Fluminis fortes et multas,
regem Assyriorum et omnem gloriam eius,
et ascendet super omnes rivos eius
et fluet super universas ripas eius;
</vers>
    <vers num="8"> et ibit per Iudam inundans et
diffluens,
usque ad collum veniet.
Et erit extensio alarum eius
implens latitudinem terræ tuæ, o Emmanuel ».
</vers>
    <vers num="9"> Clamorem tollite, populi, et
consternemini;
et audite, universæ procul terræ:
accingimini et perterremini,
accingimini et perterremini.
</vers>
    <vers num="10"> Inite consilium, et
dissipabitur;
loquimini verbum, et non fiet,
quia nobiscum Deus.
</vers>
    <vers num="11"> Hæc enim ait Dominus ad me, cum
apprehendit me manu et monuit, ne irem in via populi huius,
dicens:
</vers>
    <vers num="12"> « Ne vocetis
coniurationem,
quodcumque populus iste vocat coniurationem,
et timorem eius ne timeatis neque paveatis ».
</vers>
    <vers num="13"> Dominum exercituum ipsum
sanctificate:
ipse pavor vester, et ipse terror vester;
</vers>
    <vers num="14"> et erit in sanctuarium,
in lapidem offensionis et in petram scandali
duabus domibus Israel,
in laqueum et in insidias habitantibus Ierusalem.
</vers>
    <vers num="15"> Et offendent ex eis plurimi
et cadent et conterentur
et irretientur et capientur.
</vers>
    <vers num="16"> Liga testimonium, signa legem in
discipulis meis.
</vers>
    <vers num="17"> Et exspectabo Dominum, qui abscondit
faciem suam a domo Iacob, et præstolabor eum.
</vers>
    <vers num="18"> Ecce ego et pueri, quos dedit mihi
Dominus in signum et in portentum Israel a Domino exercituum, qui
habitat in monte Sion.
</vers>
    <vers num="19"> Et cum dixerint ad vos:
« Quærite a pythonibus et a divinis, qui susurrant et
murmurant; numquid non populus a deo suo requiret, pro vivis a
mortuis? ».
</vers>
    <vers num="20"> Ad legem et ad testimonium! Quod si
non dixerint iuxta verbum hoc, non erit eis matutina lux.
</vers>
    <vers num="21"> Et transibit per eam afflictus et
esuriens;
et, cum esurierit, irascetur
et maledicet regi suo et deo suo
et suspiciet sursum
</vers>
    <vers num="22"> et ad terram intuebitur:
et ecce tribulatio et tenebræ,
caligo opprimens et obscuritas diffusa.
</vers>
    <vers num="23"> Non erit enim amplius caligo,
ubi erat oppressio.
Primo tempore contemptibilem reddidit terram Zabulon et terram
Nephthali; et novissimo glorificavit viam maris, trans Iordanem,
Galilæam gentium.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Populus, qui ambulabat in
tenebris,
vidit lucem magnam;
habitantibus in regione umbræ mortis
lux orta est eis.
</vers>
    <vers num="2"> Multiplicasti exsultationem
et magnificasti lætitiam;
lætantur coram te
sicut lætantes in messe,
sicut exsultant, quando dividunt spolia.
</vers>
    <vers num="3"> Iugum enim oneris eius
et virgam umeri eius
et sceptrum exactoris eius
fregisti, sicut in die Madian.
</vers>
    <vers num="4"> Quia omnis caliga incedentis cum
tumultu
et vestimentum mixtum sanguine
erit in combustionem, cibus ignis.
</vers>
    <vers num="5"> Parvulus enim natus est nobis,
filius datus est nobis;
et factus est principatus super umerum eius;
et vocabitur nomen eius
admirabilis Consiliarius, Deus fortis,
Pater æternitatis, Princeps pacis.
</vers>
    <vers num="6"> Magnum erit eius imperium,
et pacis non erit finis
super solium David et super regnum eius,
ut confirmet illud et corroboret in iudicio et iustitia
amodo et usque in sempiternum:
zelus Domini exercituum faciet hoc.
</vers>
    <vers num="7"> Verbum misit Dominus in Iacob, et
cecidit in Israel.
</vers>
    <vers num="8"> Et sciet omnis populus Ephraim et
habitantes Samariam
in superbia et magnitudine cordis dicentes:
</vers>
    <vers num="9"> « Lateres ceciderunt, sed
quadris lapidibus ædificabimus;
sycomori succisæ sunt, sed cedris commutabimus ».
</vers>
    <vers num="10"> Et elevavit Dominus hostes super
eum
et inimicos eius excitavit,
</vers>
    <vers num="11"> Syriam ab oriente et Philisthim ab
occidente,
qui devoraverunt Israel toto ore.
In omnibus his non est aversus furor eius,
sed adhuc manus eius extenta.
</vers>
    <vers num="12"> Et populus non est reversus ad
percutientem se,
et Dominum exercituum non inquisierunt.
</vers>
    <vers num="13"> Et succidit Dominus ab Israel caput
et caudam,
palmam et arundinem die una:
</vers>
    <vers num="14"> longævus et honorabilis vultu ipse
est caput,
et propheta docens mendacium ipse est cauda;
</vers>
    <vers num="15"> rectores populi istius
seducentes
et, qui regebantur, perierunt.
</vers>
    <vers num="16"> Propter hoc super adulescentulis
eius non lætabitur Dominus
et pupillorum eius et viduarum non miserebitur,
quia omnis impius est et nequam,
et universum os loquitur stultitiam.
In omnibus his non est aversus furor eius,
sed adhuc manus eius extenta.
</vers>
    <vers num="17"> Succensa est enim quasi ignis
impietas,
veprem et spinam vorat,
et succenditur in densitate saltus,
et convolvuntur columnæ fumi.
</vers>
    <vers num="18"> In ira Domini exercituum incenditur
terra;
et est populus quasi esca ignis:
vir fratri suo non parcit.
</vers>
    <vers num="19"> Et devorat ad dexteram et esurit
et comedit ad sinistram et non saturatur;
unusquisque carnem proximi sui vorat:
</vers>
    <vers num="20"> Manasses Ephraim, et Ephraim
Manassen,
simul ipsi contra Iudam.
In omnibus his non est aversus furor eius,
sed adhuc manus eius extenta.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Væ, qui condunt leges iniquas
et scribentes iniustitiam scribunt,
</vers>
    <vers num="2"> ut opprimant in iudicio pauperes
et vim faciant causæ humilium populi mei,
ut fiant viduæ præda eorum,
et pupillos diripiant!
</vers>
    <vers num="3"> Quid facietis in die visitationis
et calamitatis de longe venientis?
Ad cuius confugietis auxilium
et ubi derelinquetis gloriam vestram?
</vers>
    <vers num="4"> Nam incurvabimini subter captivos
et infra occisos cadetis.
In omnibus his non est aversus furor eius,
sed adhuc manus eius extenta.
</vers>
    <vers num="5"> Væ Assur, virga furoris mei
et baculus in manu mea, indignatio mea!
</vers>
    <vers num="6"> Ad gentem impiam mitto eum
et contra populum furoris mei mando illi,
ut auferat spolia et diripiat prædam
et ponat illum in conculcationem
quasi lutum platearum.
</vers>
    <vers num="7"> Ipse autem non sic arbitratur,
et cor eius non ita existimat;
sed in corde suo ad conterendum
et ad internecionem gentium non paucarum.
</vers>
    <vers num="8"> Dicet enim: « Numquid non
principes mei omnes reges sunt?
</vers>
    <vers num="9"> Numquid non ut Charcamis sic
Chalano?
Numquid non ut Arphad sic Emath?
Numquid non ut Damascus sic Samaria?
</vers>
    <vers num="10"> Quomodo apprehendit manus mea regna
idololatra,
quorum simulacra plura sunt quam in Ierusalem et in Samaria,
</vers>
    <vers num="11"> numquid non sicut feci Samariæ et
idolis eius,
sic faciam Ierusalem et simulacris eius? ».
</vers>
    <vers num="12"> Et erit: cum impleverit Dominus
cuncta opera sua in monte Sion et in Ierusalem, visitabo super
fructum superbiæ cordis regis Assyriæ et super arrogantiam
altitudinis oculorum eius.
</vers>
    <vers num="13"> Dixit enim:
« In fortitudine manus meæ feci
et in sapientia mea, prudens sum enim;
et abstuli terminos populorum
et scrinia eorum deprædatus sum
et detraxi quasi potens in sublimi sedentes;
</vers>
    <vers num="14"> et apprehendit quasi nidum manus mea
fortitudinem populorum;
et sicut colliguntur ova derelicta,
sic universam terram ego congregavi,
et non fuit qui moveret pennam aut aperiret os et
ganniret ».
</vers>
    <vers num="15"> Numquid gloriabitur securis
contra eum, qui secat in ea?
Aut exaltabitur serra
contra eum, qui trahit eam?
Quomodo si agitet virga elevantem eam,
et exaltet baculus eum, qui non est lignum.
</vers>
    <vers num="16"> Propter hoc mittet Dominator,
Dominus exercituum,
in pingues eius tenuitatem;
et subtus gloriam eius
ardor ardebit quasi combustio ignis.
</vers>
    <vers num="17"> Et erit Lumen Israel ignis,
et Sanctus eius flamma;
et succendetur et devorabit spinas eius
et vepres in die una.
</vers>
    <vers num="18"> Et gloriam saltus eius et horti
eius
ab anima usque ad carnem consumet,
et erit sicut æger tabescens;
</vers>
    <vers num="19"> et reliquiæ ligni saltus eius
tam paucæ erunt,
ut puer scribat ea.
</vers>
    <vers num="20"> Et erit in die illa:
non adiciet residuum Israel
et, qui effugerint de domo Iacob,
inniti super eo, qui percutit eos,
sed innitentur super Dominum,
Sanctum Israel, in veritate.
</vers>
    <vers num="21"> Reliquiæ revertentur,
reliquiæ, inquam, Iacob, ad Deum fortem.
</vers>
    <vers num="22"> Si enim fuerit populus tuus, Israel,
quasi arena maris,
reliquiæ revertentur ex eo;
consummatio decreta redundat in iustitia:
</vers>
    <vers num="23"> interitum enim, qui decretus
est,
Dominus, Deus exercituum, faciet in medio omnis terræ.
</vers>
    <vers num="24"> Propter hoc hæc dicit Dominus, Deus
exercituum: « Noli timere, populus meus habitator Sion,
ab Assur; in virga percutiet te et baculum suum levabit super te
sicut Ægyptus.
</vers>
    <vers num="25"> Adhuc enim paululum modicumque, et
consummabitur indignatio et furor meus ad destructionem
eorum ».
</vers>
    <vers num="26"> Et suscitabit super eum Dominus
exercituum flagellum iuxta plagam Madian in Petra Oreb et virgam
suam super mare et levabit eam sicut in Ægypto.
</vers>
    <vers num="27"> Et erit in die illa:
auferetur onus eius de umero tuo,
et iugum eius de collo tuo.
Et vastator ascendit a Remmon.
</vers>
    <vers num="28"> Veniet in Aiath, transibit per
Magron,
apud Machmas deponit sarcinas suas;
</vers>
    <vers num="29"> transeunt vadum cursim; in Geba
pernoctabimus;
trepidat Rama, Gabaa Saulis fugit.
</vers>
    <vers num="30"> Hinni voce tua, Bathgallim;
attende, Laisa; responde, Anathoth.
</vers>
    <vers num="31"> Migrat Medemena, habitatores Gabim
fugiunt;
</vers>
    <vers num="32"> hodie in Nob stabit:
agitabit manum suam ad montem filiæ Sion,
collem Ierusalem.
</vers>
    <vers num="33"> Ecce Dominator, Dominus
exercituum,
amputat ramos in terrore,
et extrema acumina succiduntur,
et sublimes humiliantur;
</vers>
    <vers num="34"> et cæduntur condensa saltus
ferro,
et Libanus cum excelsis suis cadet.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Et egredietur virga de stirpe
Iesse,
et flos de radice eius ascendet;
</vers>
    <vers num="2"> et requiescet super eum spiritus
Domini:
spiritus sapientiæ et intellectus,
spiritus consilii et fortitudinis,
spiritus scientiæ et timoris Domini;
</vers>
    <vers num="3"> et deliciæ eius in timore
Domini.
Non secundum visionem oculorum iudicabit
neque secundum auditum aurium decernet;
</vers>
    <vers num="4"> sed iudicabit in iustitia
pauperes
et decernet in æquitate pro mansuetis terræ;
et percutiet terram virga oris sui
et spiritu labiorum suorum interficiet impium.
</vers>
    <vers num="5"> Et erit iustitia cingulum lumborum
eius,
et fides cinctorium renum eius.
</vers>
    <vers num="6"> Habitabit lupus cum agno,
et pardus cum hædo accubabit;
vitulus et leo simul saginabuntur,
et puer parvulus minabit eos.
</vers>
    <vers num="7"> Vitula et ursus pascentur,
simul accubabunt catuli eorum;
et leo sicut bos comedet paleas.
</vers>
    <vers num="8"> Et ludet infans ab ubere
super foramine aspidis;
et in cavernam reguli,
qui ablactatus fuerit, manum suam mittet.
</vers>
    <vers num="9"> Non nocebunt et non occident
in universo monte sancto meo,
quia plena erit terra scientia Domini, sicut aquæ mare
operiunt.
</vers>
    <vers num="10"> In die illa radix Iesse
stat in signum populorum;
ipsam gentes requirent,
et erit sedes eius gloriosa.
</vers>
    <vers num="11"> Et erit in die illa: rursus extendet
Dominus manum suam
ad possidendum residuum populi sui,
quod relictum erit ab Assyria et ab Ægypto
et a Phatros et ab Æthiopia
et ab Elam et a Sennaar
et ab Emath et ab insulis maris;
</vers>
    <vers num="12"> et levabit signum in nationes
et congregabit profugos Israel
et dispersos Iudæ colliget a quattuor plagis terræ.
</vers>
    <vers num="13"> Et auferetur zelus Ephraim,
et hostes Iudæ abscindentur;
Ephraim non æmulabitur Iudam, et Iudas non pugnabit contra
Ephraim.
</vers>
    <vers num="14"> Et volabunt in umeros Philisthim ad
mare,
simul prædabuntur filios orientis:
in Edom et Moab extendent manus suas,
et filii Ammon obœdient eis.
</vers>
    <vers num="15"> Et exsiccabit Dominus linguam maris
Ægypti
et levabit manum suam super flumen in fortitudine spiritus sui
et percutiet illud in septem rivos,
ita ut transire faciat eos calceatos.
</vers>
    <vers num="16"> Et erit via residuo populo meo,
qui relinquetur ab Assyria,
sicut fuit Israeli in die illa,
qua ascendit de terra Ægypti.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Et dices in die illa:
« Confitebor tibi, Domine,
quoniam cum iratus eras mihi,
conversus est furor tuus, et consolatus es me.
</vers>
    <vers num="2"> Ecce Deus salutis meæ;
fiducialiter agam et non timebo,
quia fortitudo mea et laus mea Dominus,
et factus est mihi in salutem ».
</vers>
    <vers num="3"> Et haurietis aquas in gaudio de
fontibus salutis.
</vers>
    <vers num="4"> Et dicetis in die illa:
« Confitemini Domino et invocate nomen eius,
notas facite in populis adinventiones eius;
mementote quoniam excelsum est nomen eius.
</vers>
    <vers num="5"> Cantate Domino, quoniam magnifice
fecit;
notum sit hoc in universa terra.
</vers>
    <vers num="6"> Exsulta et lauda, quæ habitas in
Sion,
quia magnus in medio tui Sanctus Israel ».</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Oraculum Babylonis, quod vidit
Isaias filius Amos.
</vers>
    <vers num="2"> Super montem decalvatum levate
signum,
exaltate vocem, levate manum,
et ingrediantur portas ducum.
</vers>
    <vers num="3"> Ego mandavi sanctificatis meis
et vocavi fortes meos ad iram meam,
exsultantes in gloria mea.
</vers>
    <vers num="4"> Vox multitudinis in montibus quasi
populi ingentis,
vox sonitus regnorum gentium congregatarum.
Dominus exercituum recenset militiam belli;
</vers>
    <vers num="5"> veniunt de terra procul a termino
cæli,
Dominus et vasa furoris eius,
ut disperdat omnem terram.
</vers>
    <vers num="6"> Ululate, quia prope est dies
Domini;
quasi vastitas a Domino veniet.
</vers>
    <vers num="7"> Propter hoc omnes manus
dissolventur,
et omne cor hominis tabescet.
</vers>
    <vers num="8"> Perterrebuntur.
Torsiones et dolores tenebunt eos,
quasi parturiens dolebunt;
unusquisque ad proximum suum stupebit:
facies combustæ vultus eorum.
</vers>
    <vers num="9"> Ecce dies Domini venit,
crudelis et indignationis plenus
et iræ furorisque,
ad ponendam terram in solitudinem,
et peccatores eius conteret de ea.
</vers>
    <vers num="10"> Quoniam stellæ cæli et sidera
eius
non expandent lumen suum;
obtenebratus est sol in ortu suo,
et luna non splendebit in lumine suo.
</vers>
    <vers num="11"> Et visitabo super orbem propter
mala
et super impios propter iniquitatem eorum;
et quiescere faciam superbiam protervorum
et arrogantiam fortium humiliabo.
</vers>
    <vers num="12"> Pretiosior erit vir auro,
et homo mundo obryzo.
</vers>
    <vers num="13"> Super hoc cælum turbabo,
et movebitur terra de loco suo
in indignatione Domini exercituum
et in die iræ furoris eius.
</vers>
    <vers num="14"> Et erit quasi damula fugiens et
quasi ovis,
et non erit qui congreget;
unusquisque ad populum suum convertetur,
et singuli ad terram suam fugient.
</vers>
    <vers num="15"> Omnis, qui inventus fuerit,
occidetur,
et omnis, qui captus fuerit, cadet in gladio;
</vers>
    <vers num="16"> infantes eorum allidentur in oculis
eorum,
diripientur domus eorum,
et uxores eorum violabuntur.
</vers>
    <vers num="17"> Ecce ego suscitabo super eos
Medos,
qui argentum non quærant nec aurum velint;
</vers>
    <vers num="18"> sed arcus pueros prosternent
et fructui uteri non miserebuntur.
</vers>
    <vers num="19"> Et erit Babylon, splendor
regnorum,
inclita superbia Chaldæorum,
sicut cum subvertit Dominus Sodomam et Gomorram.
</vers>
    <vers num="20"> Non habitabitur usque in finem
et non fundabitur usque ad generationem et generationem,
nec ponet ibi tentoria Arabs,
nec pastores accubare facient ibi,
</vers>
    <vers num="21"> sed accubabunt ibi bestiæ,
et replebunt domus eorum ululæ,
et habitabunt ibi struthiones,
et pilosi saltabunt ibi;
</vers>
    <vers num="22"> et respondebunt ibi hyænæ in
ædibus eius,
et thœs in delubris voluptatis.
Prope est ut veniat tempus eius,
et dies eius non elongabuntur.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Miserebitur enim Dominus Iacob
et eliget adhuc de Israel
et requiescere eos faciet super humum suam;
adiungetur advena ad eos
et adhærebit domui Iacob.
</vers>
    <vers num="2"> Et tenebunt eos populi
et adducent eos in locum suum;
et possidebit eos domus Israel
super terram Domini in servos et ancillas;
et erunt capientes eos, qui se ceperant,
et subicient exactores suos.
</vers>
    <vers num="3"> Et erit in die illa:
cum requiem dederit tibi Dominus
a labore tuo et a concussione tua
et a servitute dura, qua ante servisti,
</vers>
    <vers num="4"> proferes parabolam istam contra regem
Babylonis et dices:
« Quomodo cessavit exactor, quievit oppressio?
</vers>
    <vers num="5"> Contrivit Dominus baculum
impiorum,
virgam dominantium,
</vers>
    <vers num="6"> cædentem populos in indignatione
plaga sine remissione,
subicientem in furore gentes persecutione sine fine.
</vers>
    <vers num="7"> Conquievit et siluit omnis terra,
gavisa est, et exsultaverunt.
</vers>
    <vers num="8"> Abietes quoque lætatæ sunt super
te, et cedri Libani:
“Ex quo dormisti, non ascendit, qui succidat nos”.
</vers>
    <vers num="9"> Infernus subter conturbatus est
in occursum adventus tui;
suscitat tibi umbras, omnes principes terræ
surgere fecit de soliis suis,
omnes reges nationum.
</vers>
    <vers num="10"> Universi respondebunt et dicent
tibi:
“Et tu vulneratus es sicut nos,
nostri similis effectus es”.
</vers>
    <vers num="11"> Detracta est ad inferos superbia
tua,
sonitus nablorum tuorum;
subter te sternitur tinea,
et operimentum tuum sunt vermes.
</vers>
    <vers num="12"> Quomodo cecidisti de cælo, lucifer,
fili auroræ?
Deiectus es in terram, qui deiciebas gentes,
</vers>
    <vers num="13"> qui dicebas in corde tuo:
“In cælum conscendam,
super astra Dei exaltabo solium meum,
sedebo in monte conventus
in lateribus aquilonis;
</vers>
    <vers num="14"> ascendam super altitudinem
nubium,
similis ero Altissimo”.
</vers>
    <vers num="15"> Verumtamen ad infernum detractus
es,
in profundum laci.
</vers>
    <vers num="16"> Qui te viderint, te intuentur
teque prospicient:
“Numquid iste est vir, qui conturbavit terram,
qui concussit regna,
</vers>
    <vers num="17"> qui posuit orbem desertum
et urbes eius destruxit,
vinctis eius non aperuit carcerem?
</vers>
    <vers num="18"> Omnes reges gentium universi
dormiunt in gloria,
vir in domo sua;
</vers>
    <vers num="19"> tu autem proiectus es de sepulcro
tuo
quasi stirps abominabilis,
obvolutus cum his, qui interfecti sunt gladio
et descenderunt ad lapides sepulcri,
quasi cadaver conculcatum.
</vers>
    <vers num="20"> Non habebis consortium cum eis in
sepultura;
tu enim terram tuam disperdidisti,
tu populum tuum occidisti:
non vocabitur in æternum semen malefactorum.
</vers>
    <vers num="21"> Præparate filios eius occisioni
ob iniquitatem patrum suorum;
ne consurgant, ut hereditent terram,
neque impleant faciem orbis civitatum” ».
</vers>
    <vers num="22"> « Et consurgam contra
eos,
dicit Dominus exercituum;
et perdam Babylonis nomen et reliquias
et germen et progeniem, dicit Dominus;
</vers>
    <vers num="23"> et ponam eam in possessionem
ericii
et in paludes aquarum,
et scopabo eam in scopa destructionis »,
dicit Dominus exercituum.
</vers>
    <vers num="24"> Iuravit Dominus exercituum
dicens:
« Profecto, ut putavi, ita erit;
et quomodo mente tractavi, sic eveniet.
</vers>
    <vers num="25"> Conteram Assyrium in terra mea
et in montibus meis conculcabo eum;
et auferetur ab eis iugum eius,
et onus illius ab umero eorum tolletur ».
</vers>
    <vers num="26"> Hoc consilium, quod initum est
super omnem terram,
et hæc est manus extenta
super universas gentes.
</vers>
    <vers num="27"> Dominus enim exercituum
decrevit,
et quis poterit infirmare?
Et manus eius extenta,
et quis avertet eam?
</vers>
    <vers num="28"> In anno, quo mortuus est rex Achaz,
factum est oraculum istud:
</vers>
    <vers num="29"> « Ne læteris,
Philisthæa omnis tu,
quoniam comminuta est virga percussoris tui;
de radice enim colubri egredietur regulus,
et semen eius draco volans.
</vers>
    <vers num="30"> Et pascentur primogeniti
egenorum,
et pauperes fiducialiter requiescent;
et interire faciam in fame radicem tuam
et reliquias tuas interficiam.
</vers>
    <vers num="31"> Ulula, porta! Clama, civitas!
Contremisce, Philisthæa omnis;
ab aquilone enim fumus venit,
et non est fugitivus in agminibus eius ».
</vers>
    <vers num="32"> Et quid respondebitur nuntiis
gentis?
« Quia Dominus fundavit Sion,
et in ipsam confugiunt pauperes populi eius ».</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Oraculum Moab.
Quia nocte vastata est Armoab, conticuit;
quia nocte vastata est Cirmoab, conticuit.
</vers>
    <vers num="2"> Ascendit filia Dibon ad excelsa in
planctum;
super Nabo et super Medaba Moab ululavit;
in cunctis capitibus eius calvitium, omnis barba rasa.
</vers>
    <vers num="3"> In triviis eius accincti sunt
sacco;
super tecta eius et in plateis eius
omnes ululant, prorumpunt in fletum.
</vers>
    <vers num="4"> Clamat Hesebon et Eleale,
usque Iasa auditur vox eorum;
super hoc expediti Moab fremunt,
anima eius fremit sibi.
</vers>
    <vers num="5"> Cor meum super Moab clamat,
vectes eius usque ad Segor, Eglatselisiam;
per ascensum enim Luith flentes ascendunt
et in via Oronaim clamorem contritionis levant.
</vers>
    <vers num="6"> Aquæ enim Nemrim desertæ erunt,
quia aruit herba, defecit germen,
viror omnis interiit.
</vers>
    <vers num="7"> Ideo supellectiles colligunt, copias
divitiarum suas
trans torrentem Salicum ducunt.
</vers>
    <vers num="8"> Quoniam circuivit clamor terminum
Moab;
usque ad Eglaim ululatus eius,
et usque ad Beerelim clamor eius.
</vers>
    <vers num="9"> Quia aquæ Dimon repletæ sunt
sanguine;
ponam enim super Dimon additamenta
his, qui fugerint de Moab leonem, et reliquiis terræ.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Emittite agnum dominatori
terræ
de Petra deserti ad montem filiæ Sion.
</vers>
    <vers num="2"> Et erit: sicut avis fugiens,
et pulli de nido avolantes,
sic erunt filiæ Moab
ad vada Arnon.
</vers>
    <vers num="3"> Affer consilium, fac iudicium;
pone quasi noctem umbram tuam in meridie,
absconde fugientes et vagos ne prodas.
</vers>
    <vers num="4"> Habitent apud te profugi Moab;
esto latibulum eorum a facie vastatoris;
finitus est enim exactor,
consummata est devastatio,
defecit calcator a terra.
</vers>
    <vers num="5"> Et firmabitur in misericordia
solium;
et sedebit super illud in veritate,
in tabernaculo David, iudicans et quærens iudicium
et velociter reddens, quod iustum est.
</vers>
    <vers num="6"> Audivimus superbiam Moab
— superbus est valde —
superbiam eius et arrogantiam eius et indignationem eius
et iactantiam eius non rectam.
</vers>
    <vers num="7"> Idcirco ululabit Moab super Moab,
omnes ululabunt;
super placentas Cirhareseth
lamentantur percussi.
</vers>
    <vers num="8"> Quoniam suburbana Hesebon deserta
sunt et vinea Sabama;
dominos gentium perdiderunt uvæ eius;
usque ad Iazer pervenerunt,
erraverunt in deserto:
propagines eius diffusæ sunt,
transierunt mare.
</vers>
    <vers num="9"> Super hoc plorabo in fletu Iazer
vineam Sabama;
inebriabo te lacrima mea, Hesebon et Eleale,
quoniam super vindemiam tuam et super messem tuam
clamor cecidit.
</vers>
    <vers num="10"> Et ablata est lætitia et exsultatio
de hortis,
et in vineis non exsultant neque iubilant.
Vinum in torculari non calcabit, qui calcare consueverat;
clamor cessavit.
</vers>
    <vers num="11"> Ideo venter meus super Moab quasi
cithara fremit,
et viscera mea super Cirhareseth.
</vers>
    <vers num="12"> Et erit: cum apparuerit
et laboraverit Moab super excelsis,
ingredietur ad sancta sua, ut obsecret,
et non valebit.
</vers>
    <vers num="13"> Et hoc verbum, quod locutus est
Dominus ad Moab ex tunc;
</vers>
    <vers num="14"> nunc autem loquitur Dominus dicens:
« In tribus annis, quasi anni mercennarii, auferetur
gloria Moab cum omni populo multo, et residuum parvum et modicum
nequaquam ingens erit ».</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Oraculum Damasci.
« Ecce Damascus desinet esse civitas
et erit sicut acervus ruinarum.
</vers>
    <vers num="2"> Derelictæ civitates Aroer gregibus
erunt;
et requiescent ibi, et non erit qui exterreat.
</vers>
    <vers num="3"> Et auferetur munimentum ab
Ephraim
et regnum a Damasco,
et reliquiæ Syriæ sicut gloria filiorum Israel erunt,
dicit Dominus exercituum.
</vers>
    <vers num="4"> Et erit in die illa: attenuabitur
gloria Iacob,
et pinguedo carnis eius marcescet;
</vers>
    <vers num="5"> et erit, sicut cum messor arripit
culmos,
et brachium eius spicas legit;
et erit, sicut cum quis quærit spicas in valle Raphaim.
</vers>
    <vers num="6"> Et relinquetur in eo racemus,
et sicut cum excutitur olea:
duæ vel tres olivæ in summitate rami
sive quattuor aut quinque in cacuminibus arboris
fructiferæ »,
dicit Dominus Deus Israel.
</vers>
    <vers num="7"> In die illa attendet homo ad factorem
suum,
et oculi eius ad Sanctum Israel respicient;
</vers>
    <vers num="8"> et non attendet ad altaria,
quæ fecerunt manus eius,
et quæ operati sunt digiti eius;
non respiciet lucos et thymiateria.
</vers>
    <vers num="9"> In die illa erunt civitates
fortitudinis eius derelictæ,
sicut civitates, quas dereliquerunt Hevæi et Amorræi
a facie filiorum Israel;
et erit desolatio,
</vers>
    <vers num="10"> quia oblita es Dei salutis tuæ
et petræ fortitudinis tuæ non es recordata:
propterea plantabis plantationes iucundas
et germen alienum seminabis.
</vers>
    <vers num="11"> In ipso die plantationis tuæ
sæpies eas
et mane semen tuum florere facies;
evanescet messis in die penuriæ,
et dolor insanabilis erit.
</vers>
    <vers num="12"> Heu!, strepitus populorum
multorum;
strepunt quasi strepitu maris,
et tumultus turbarum
quasi sonitu aquarum sonabunt.
</vers>
    <vers num="13"> Sonabunt populi sicut sonitus
aquarum inundantium,
et increpabit eum, et fugiet procul;
et rapietur sicut pulvis montium a facie venti
et sicut turbo coram tempestate.
</vers>
    <vers num="14"> In tempore vespere, et ecce
turbatio,
ante matutinum non subsistet:
hæc est pars eorum, qui vastaverunt nos,
et sors diripientium nos.</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Væ terræ alarum
strepitantium,
quæ est trans flumina Æthiopiæ!
</vers>
    <vers num="2"> Quæ mittit in mari legatos
et in vasis papyri super aquas:
« Ite, nuntii veloces,
ad gentem proceram et lucidam,
ad populum terribilem,
prope et procul,
gentem robustam et conculcantem,
cuius flumina scindunt terram ».
</vers>
    <vers num="3"> Omnes habitatores orbis
et in terra commorantes,
cum elevatum fuerit signum in montibus, videbitis
et, cum clanguerit tuba, audietis.
</vers>
    <vers num="4"> Quia hæc dixit Dominus ad me:
« Quiescam et considerabo in loco meo,
sicut calor torrens orta iam luce
et sicut nubes roris in æstu messis ».
</vers>
    <vers num="5"> Etenim ante vindemiam, cum
consummatus fuerit flos,
et uva germinans maturescens erit,
præcidet ramusculos falcibus
et propagines abscindet et proiciet;
</vers>
    <vers num="6"> et relinquentur simul avibus
montium
et bestiis terræ;
et æstate erunt super ea volucres,
et omnes bestiæ terræ super illa hiemabunt.
</vers>
    <vers num="7"> In tempore illo deferetur munus
Domino exercituum a populo procero et lucido, a populo terribili,
prope et procul, a gente robusta et conculcante, cuius terram
flumina scindunt, ad locum nominis Domini exercituum, montem
Sion.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Oraculum Ægypti.
Ecce Dominus vehitur super nubem levem
et ingreditur Ægyptum;
et commovebuntur simulacra Ægypti a facie eius,
et cor Ægypti tabescet in medio eius.
</vers>
    <vers num="2"> « Et concurrere faciam
Ægyptios adversus Ægyptios;
et pugnabit vir contra fratrem suum,
et vir contra amicum suum,
civitas adversus civitatem,
regnum adversus regnum.
</vers>
    <vers num="3"> Et dirumpetur spiritus Ægypti in
visceribus eius,
et consilium eius confundam;
et interrogabunt simulacra et divinos
et pythones et hariolos.
</vers>
    <vers num="4"> Et tradam Ægyptios in manu domini
crudelis,
et rex fortis dominabitur eorum »,
ait Dominus, Deus exercituum.
</vers>
    <vers num="5"> Et arescet aqua de mari,
et fluvius desolabitur atque siccabitur,
</vers>
    <vers num="6"> et putrida fient flumina;
attenuabuntur et siccabuntur rivi Ægypti,
calamus et iuncus marcescent;
</vers>
    <vers num="7"> nudabuntur ripæ Nili,
et omnis planta Nili siccabitur;
arescet et non erit.
</vers>
    <vers num="8"> Et mærebunt piscatores,
et lugebunt omnes mittentes in flumen hamum;
et expandentes rete super faciem aquarum languebunt.
</vers>
    <vers num="9"> Confundentur, qui operantur
linum,
pectentes et texentes byssum.
</vers>
    <vers num="10"> Et opifices eius deprimentur,
omnes mercennarii omnino deficient.
</vers>
    <vers num="11"> Quam stulti principes Taneos!
Sapientes consiliarii pharaonis dederunt consilium insipiens;
quomodo dicetis pharaoni:
« Filius sapientium ego, filius regum
antiquorum »?
</vers>
    <vers num="12"> Ubi nunc sunt sapientes tui?
Annuntient tibi et indicent
quid cogitaverit Dominus exercituum super Ægyptum.
</vers>
    <vers num="13"> Stulti facti sunt principes
Taneos,
decepti sunt principes Mempheos,
deceperunt Ægyptum anguli tribuum eius.
</vers>
    <vers num="14"> Dominus miscuit in medio eius
spiritum vertiginis,
et errare fecerunt Ægyptum in omni opere suo,
sicut errat ebrius in vomitu suo;
</vers>
    <vers num="15"> et non erit Ægypto opus,
quod faciat, caput vel cauda, palma vel arundo.
</vers>
    <vers num="16"> In die illa erunt Ægyptii quasi
mulieres et stupebunt et timebunt a facie commotionis manus Domini
exercituum, quam ipse movebit super eam.
</vers>
    <vers num="17"> Et erit terra Iudæ Ægypto in
pavorem: omnis, qui illius fuerit recordatus, pavebit a facie
consilii Domini exercituum, quod ipse cogitavit super eam.
</vers>
    <vers num="18"> In die illa erunt quinque civitates
in terra Ægypti loquentes lingua Chanaan et iurantes per Dominum
exercituum. Civitas Solis vocabitur una.
</vers>
    <vers num="19"> In die illa erit altare Domino in
medio terræ Ægypti, et titulus iuxta terminum eius Domino.
</vers>
    <vers num="20"> Et erit in signum et in testimonium
Domino exercituum in terra Ægypti. Clamabunt enim ad Dominum a
facie tribulantium, et mittet eis salvatorem et propugnatorem, qui
liberet eos.
</vers>
    <vers num="21"> Et cognoscetur Dominus ab Ægypto,
et cognoscent Ægyptii Dominum in die illa; et colent eum in
hostiis et in muneribus et vota vovebunt Domino et solvent.
</vers>
    <vers num="22"> Et percutiet Dominus Ægyptum plaga
et sanabit; et revertentur ad Dominum, et placabitur eis et sanabit
eos.
</vers>
    <vers num="23"> In die illa erit via de Ægypto in
Assyriam; et intrabit Assyrius Ægyptum, et Ægyptius in Assyriam,
et servient Ægyptii cum Assyriis.
</vers>
    <vers num="24"> In die illa erit Israel tertius cum
Ægypto et Assyria; benedictio in medio terræ,
</vers>
    <vers num="25"> cui benedicet Dominus exercituum
dicens: « Benedictus populus meus Ægyptius, et opus
manuum mearum Assyrius, et hereditas mea Israel ».</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> In anno quo ingressus est Tharthan
in Azotum, cum misisset eum Sargon rex Assyriorum, et pugnasset
contra Azotum et cepisset eam,
</vers>
    <vers num="2"> in tempore illo locutus est Dominus
in manu Isaiæ filii Amos dicens: « Vade et solve saccum
de lumbis tuis et calceamenta tua tolle de pedibus
tuis ». Et fecit sic, vadens nudus et discalceatus.
</vers>
    <vers num="3"> Et dixit Dominus: « Sicut
ambulavit servus meus Isaias nudus et discalceatus tribus annis
signum et portentum super Ægyptum et super Æthiopiam,
</vers>
    <vers num="4"> sic minabit rex Assyriorum captivos
Ægypti et exsules Æthiopiæ, iuvenes et senes, nudos et
discalceatos, discoopertis natibus ad ignominiam Ægypti.
</vers>
    <vers num="5"> Et timebunt et confundentur ab
Æthiopia spe sua et ab Ægypto gloria sua.
</vers>
    <vers num="6"> Et dicet habitator maritimæ regionis
huius in die illa: “Ecce, hæc erat spes nostra, quo
confugimus in auxilium, ut liberaremur a facie regis Assyriorum; et
quomodo effugere poterimus nos?” ».</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Oraculum deserti maris.
Sicut turbines per austrum transeuntes,
de deserto venit, de terra horribili.
</vers>
    <vers num="2"> Visio dura nuntiata est mihi:
prædo prædatur,
et vastator vastat.
Ascende, Elam;
obside, Media;
omnem gemitum eius cessare feci.
</vers>
    <vers num="3"> Propterea repleti sunt lumbi mei
tremore,
angustia possedit me sicut angustia parientis;
corrui, cum audirem;
conturbatus sum, cum viderem.
</vers>
    <vers num="4"> Vacillat cor meum,
pavor invadit me:
crepusculum optatum
posuit mihi in terrorem.
</vers>
    <vers num="5"> Ponunt mensam,
stragulum pandunt, comedunt, bibunt.
Surgite, principes,
ungite clipeum.
</vers>
    <vers num="6"> Hæc enim dixit mihi Dominus:
« Vade et pone speculatorem;
quodcumque viderit, annuntiet.
</vers>
    <vers num="7"> Si viderit currum, bigam equitum,
ascensorem asini et ascensorem cameli,
intueatur diligenter multo intuitu ».
</vers>
    <vers num="8"> Et clamavit speculator:
« Super specula, Domine,
ego sum stans iugiter per diem,
et super custodiam meam
ego sum stans totis noctibus.
</vers>
    <vers num="9"> Ecce, huc venit agmen virorum,
biga equitum ».
Et respondit et dixit:
« Cecidit, cecidit Babylon,
et omnia sculptilia deorum eius
contrita sunt in terram ».
</vers>
    <vers num="10"> Tritura mea et fili areæ meæ,
quæ audivi a Domino exercituum, Deo Israel,
annuntiavi vobis.
</vers>
    <vers num="11"> Oraculum Duma.
Ad me clamat ex Seir:
« Custos, quid de nocte?
Custos, quid de nocte? ».
</vers>
    <vers num="12"> Dixit custos:
« Venit mane, sed etiam nox;
si quæritis, quærite,
revertimini, venite ».
</vers>
    <vers num="13"> Oraculum in solitudine.
In saltu, in solitudine dormietis,
turmæ Dedanim.
</vers>
    <vers num="14"> Occurrentes sitienti ferte
aquam,
qui habitatis terram Thema;
cum panibus occurrite fugienti:
</vers>
    <vers num="15"> a facie enim gladiorum fugerunt,
a facie gladii nudati,
a facie arcus extenti,
a facie gravis prœlii.
</vers>
    <vers num="16"> Quoniam hæc dicit Dominus ad me:
« Adhuc anno sicut anni mercennarii, et auferetur omnis
gloria Cedar;
</vers>
    <vers num="17"> et reliquiæ numeri arcuum fortium
filiorum Cedar imminuentur; Dominus enim, Deus Israel, locutus
est ».</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Oraculum vallis Visionis.
Quidnam tibi est,
quia ascendisti omnis in tecta,
</vers>
    <vers num="2"> clamoris plena, urbs tumultuans,
civitas exsultans?
Interfecti tui non interfecti gladio
nec mortui in bello;
</vers>
    <vers num="3"> cuncti principes tui fugerunt
simul sine arcu capti;
omnes, qui inventi sunt, capti sunt simul,
procul fugerunt.
</vers>
    <vers num="4"> Propterea dixi: « Recedite
a me,
amare flebo;
nolite incumbere, ut consolemini me
super vastitate filiæ populi mei ».
</vers>
    <vers num="5"> Dies enim confusionis
et conculcationis et fletus
Domino, Deo exercituum, in valle Visionis,
eversio murorum et vociferatio ad montem.
</vers>
    <vers num="6"> Et Elam sumpsit pharetram,
in agmine hominum equitum,
et Cir nudavit clipeum.
</vers>
    <vers num="7"> Et electæ valles tuæ
plenæ sunt quadrigarum,
et equites ponunt sedes suas in porta.
</vers>
    <vers num="8"> Et revelatum est operimentum
Iudæ,
et respexisti in die illa armamentarium domus Saltus;
</vers>
    <vers num="9"> et scissuras civitatis David
vidistis,
quia multiplicatæ sunt;
et congregastis aquas piscinæ inferioris.
</vers>
    <vers num="10"> Et domos Ierusalem numerastis
et destruxistis domos
ad muniendum murum;
</vers>
    <vers num="11"> et lacum fecistis inter duos
muros
pro aqua piscinæ veteris;
sed non suspexistis ad eum, qui fecit hæc,
et eum, qui hæc de longe formavit, non vidistis.
</vers>
    <vers num="12"> Et vocavit Dominus, Deus exercituum,
in die illa
ad fletum et ad planctum,
ad calvitium et ad cingendum saccum;
</vers>
    <vers num="13"> et ecce gaudium et lætitia,
occidere boves et iugulare pecus,
comedere carnes et bibere vinum:
« Comedamus et bibamus,
cras enim moriemur ».
</vers>
    <vers num="14"> Et revelatum est in auribus meis
a Domino exercituum:
« Certe non dimittetur iniquitas hæc vobis, donec
moriamini! »,
dicit Dominus, Deus exercituum.
</vers>
    <vers num="15"> Hæc dicit Dominus, Deus
exercituum:
« Vade, ingredere ad procuratorem istum,
ad Sobnam præpositum palatii:
</vers>
    <vers num="16"> “Quid tibi hic? Aut quis tibi
hic,
quia excidisti tibi hic sepulcrum?”.
Effodiens in excelso sepulcrum suum,
excavabat in petra tabernaculum sibi.
</vers>
    <vers num="17"> Ecce Dominus vehementer proiciet te,
homo,
violenter te apprehendens.
</vers>
    <vers num="18"> In globum te convolvet
glomerans;
quasi pilam mittet te
in terram latam et spatiosam:
ibi morieris,
et ibi erunt currus gloriæ tuæ,
ignominia domus domini tui.
</vers>
    <vers num="19"> Et expellam te de statione tua
et de ministerio tuo deponam te.
</vers>
    <vers num="20"> Et erit in die illa:
vocabo servum meum Eliachim filium Helciæ
</vers>
    <vers num="21"> et induam illum tunicam tuam
et cingulo tuo cingam eum
et potestatem tuam dabo in manu eius;
et erit in patrem habitantibus Ierusalem
et domui Iudæ.
</vers>
    <vers num="22"> Et dabo clavem domus David
super umerum eius;
et aperiet, et non erit qui claudat;
et claudet, et non erit qui aperiat.
</vers>
    <vers num="23"> Et figam illum paxillum in loco
securo,
et erit in solium gloriæ domui patris sui.
</vers>
    <vers num="24"> Et suspendent super eum omnem
gloriam domus patris sui, propagines et stirpes, omne vas parvulum,
a pelvibus ad amphoras.
</vers>
    <vers num="25"> In die illa, dicit Dominus
exercituum, auferetur paxillus, qui fixus fuerat in loco securo, et
frangetur et cadet; et peribit, quod pependerat in eo, quia Dominus
locutus est ».</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Oraculum Tyri.
Ululate, naves Tharsis,
quia vastatum est refugium vestrum;
cum redirent de terra Cetthim, revelatum est eis.
</vers>
    <vers num="2"> Obstupescite, qui habitatis in
insula;
negotiatores Sidonis
transfretantes mare repleverunt te.
</vers>
    <vers num="3"> In aquis multis semen Nili,
messis fluminis fruges eius;
et facta est negotiatio gentium.
</vers>
    <vers num="4"> Erubesce, Sidon, ait enim mare,
fortitudo maris, dicens:
« Non parturivi et non peperi;
et non enutrivi iuvenes
nec virgines educavi ».
</vers>
    <vers num="5"> Cum auditum fuerit in Ægypto,
dolebunt cum audierint de Tyro.
</vers>
    <vers num="6"> Transite ad Tharsis,
ululate, qui habitatis in insula.
</vers>
    <vers num="7"> Estne vestra hæc, quæ
gloriabatur?
A diebus pristinis antiquitas eius.
Ducebant eam pedes sui longe
ad peregrinandum.
</vers>
    <vers num="8"> Quis cogitavit hoc
super Tyrum quondam coronatam,
cuius negotiatores principes,
institores eius incliti terræ?
</vers>
    <vers num="9"> Dominus exercituum cogitavit hoc,
ut detraheret superbiam omnis gloriæ
et viles faceret universos inclitos terræ.
</vers>
    <vers num="10"> Excole terram tuam sicut litus
Nili,
filia Tharsis, iam non est portus.
</vers>
    <vers num="11"> Manum suam extendit super mare,
conturbavit regna.
Dominus mandavit adversus Chanaan,
ut contereret munimenta eius,
</vers>
    <vers num="12"> et dixit: « Non adicies
ultra ut glorieris,
violata virgo filia Sidonis;
in Cetthim consurgens transfreta:
ibi quoque non erit requies tibi ».
</vers>
    <vers num="13"> Ecce terra Chaldæorum:
talis populus non fuit;
Assyria fundavit eam pro feris.
Erexerunt turres suas;
suffoderunt domos eius,
posuerunt eam in ruinam.
</vers>
    <vers num="14"> Ululate, naves Tharsis,
quia devastatum est præsidium vestrum.
</vers>
    <vers num="15"> Et erit in die illa: in oblivione
erit Tyrus septuaginta annis, sicut dies regis unius. Post
septuaginta autem annos erit Tyro iuxta canticum meretricis:
</vers>
    <vers num="16"> « Sume citharam, circui
civitatem,
meretrix oblivioni tradita;
bene cane, frequenta canticum,
ut memoria tui sit ».
</vers>
    <vers num="17"> Et erit: post septuaginta annos
visitabit Dominus Tyrum, et redibit ad mercedes suas et rursum
fornicabitur cum universis regnis terræ super faciem terræ.
</vers>
    <vers num="18"> Et erunt negotiatio eius et merces
eius sanctificatæ Domino; non condentur neque reponentur, quia
his, qui habitaverint coram Domino, erit negotiatio eius, ut
manducent in saturitate et vestiantur splendide.</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Ecce Dominus dissipat terram et
frangit eam
et conturbat faciem eius
et dispergit habitatores eius.
</vers>
    <vers num="2"> Et erit sicut populus sic
sacerdos,
et sicut servus sic dominus eius,
sicut ancilla sic domina eius,
sicut emens sic ille qui vendit,
sicut fenerator sic is qui mutuum accipit,
sicut qui repetit sic qui debet.
</vers>
    <vers num="3"> Dissipatione dissipabitur terra
et direptione prædabitur:
Dominus enim locutus est verbum hoc.
</vers>
    <vers num="4"> Luget, languet terra,
marcescit, languet orbis,
marcescit altitudo simul cum terra.
</vers>
    <vers num="5"> Et terra infecta est sub
habitatoribus suis,
quia transgressi sunt leges,
violaverunt mandatum,
dissipaverunt fœdus sempiternum.
</vers>
    <vers num="6"> Propter hoc maledictio voravit
terram,
et pœnas exsolverunt habitatores eius;
ideoque imminuti sunt cultores eius,
et relicti sunt homines pauci.
</vers>
    <vers num="7"> Luget mustum,
emarcuit vitis,
ingemiscunt omnes, qui lætabantur corde.
</vers>
    <vers num="8"> Cessavit gaudium tympanorum,
quievit sonitus lætantium,
cessavit gaudium citharæ;
</vers>
    <vers num="9"> cum cantico non bibent vinum,
amara erit potio bibentibus illam.
</vers>
    <vers num="10"> Attrita est civitas inanitatis,
clausa est omnis domus, ut nemo introeat;
</vers>
    <vers num="11"> clamor est super vino in
plateis,
occidit omnis lætitia,
translatum est gaudium terræ.
</vers>
    <vers num="12"> Relicta est in urbe solitudo,
et in ruinam confracta est porta;
</vers>
    <vers num="13"> quia hæc erunt in medio terræ,
in medio populorum,
quomodo si olivæ excutiantur,
et finita vindemia colligantur racemi.
</vers>
    <vers num="14"> Hi levabunt vocem suam,
laudabunt maiestatem Domini,
hinnient de mari.
</vers>
    <vers num="15"> Propter hoc in regionibus lucis
glorificate Dominum,
in insulis maris nomen Domini, Dei Israel.
</vers>
    <vers num="16"> A finibus terræ laudes
audivimus:
« Gloria iusto ».
Et dixi: « Secretum meum mihi,
secretum meum mihi.
Væ mihi! ».
Prævaricantes prævaricati sunt
et prævaricatione prævaricantium prævaricati sunt.
</vers>
    <vers num="17"> Formido et fovea et laqueus super
te,
habitator terræ.
</vers>
    <vers num="18"> Et erit: qui fugerit a voce
formidinis, cadet in foveam;
et, qui ascenderit de fovea,
tenebitur laqueo,
quia cataractæ de excelsis apertæ sunt,
et concussa sunt fundamenta terræ.
</vers>
    <vers num="19"> Confractione confracta est
terra,
contritione contrita est terra,
commotione commota est terra,
</vers>
    <vers num="20"> agitatione agitabitur terra sicut
ebrius
et fluctuabit quasi tabernaculum;
et gravis erit super eam iniquitas eius,
et corruet et non adiciet ut resurgat.
</vers>
    <vers num="21"> Et erit in die illa:
visitabit Dominus super militiam cæli in excelso
et super reges terræ super terram;
</vers>
    <vers num="22"> et congregabuntur et vincientur in
lacu
et claudentur in carcere;
et post multos dies visitabuntur.
</vers>
    <vers num="23"> Et erubescet luna, et confundetur
sol,
quia regnavit Dominus exercituum in monte Sion et in Ierusalem
et in conspectu senum suorum glorificabitur.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Domine, Deus meus es tu;
exaltabo te, confitebor nomini tuo,
quoniam fecisti mirabilia,
cogitationes antiquas, fideles, veraces.
</vers>
    <vers num="2"> Quia posuisti civitatem in
tumulum,
urbem munitam in ruinam:
arx superborum non amplius est civitas,
in sempiternum non reædificabitur.
</vers>
    <vers num="3"> Super hoc glorificabit te populus
fortis,
civitas gentium robustarum timebit te;
</vers>
    <vers num="4"> quia factus es fortitudo pauperi,
fortitudo egeno in tribulatione sua,
protectio a turbine,
umbraculum ab æstu:
spiritus enim robustorum
quasi imber hiemalis.
</vers>
    <vers num="5"> Sicut æstus in arida
tumultum superborum humiliabis; sicut æstus in umbra nubis
canticum fortium reprimes.
</vers>
    <vers num="6"> Et faciet Dominus exercituum
omnibus populis in monte hoc
convivium pinguium,
convivium vini meri,
pinguium medullatorum,
vini deliquati.
</vers>
    <vers num="7"> Et præcipitabit in monte isto
faciem vinculi colligati super omnes populos
et telam, quam orditus est super omnes nationes.
</vers>
    <vers num="8"> Præcipitabit mortem in
sempiternum
et absterget Dominus Deus lacrimam ab omni facie
et opprobrium populi sui auferet de universa terra,
quia Dominus locutus est.
</vers>
    <vers num="9"> Et dicetur in die illa:
« Ecce Deus noster iste,
exspectavimus eum, ut salvaret nos;
iste Dominus, sustinuimus eum:
exsultabimus et lætabimur in salutari eius.
</vers>
    <vers num="10"> Quia requiescet manus Domini in
monte isto ».
Et triturabitur Moab in loco suo,
sicuti teruntur paleæ in sterquilinio;
</vers>
    <vers num="11"> et extendet manus suas in medio
eius,
sicut extendit natans ad natandum;
et humiliabitur superbia eius
cum allisione manuum eius.
</vers>
    <vers num="12"> Et firmum munimentum murorum tuorum
evertit,
deiecit, prostravit in terram usque ad pulverem.</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> In die illa cantabitur canticum
istud in terra Iudæ:
« Urbs fortis nobis in salutem;
posuit muros et antemurale.
</vers>
    <vers num="2"> Aperite portas, et ingrediatur gens
iusta,
quæ servat fidem.
</vers>
    <vers num="3"> Propositum eius est firmum;
servabis pacem,
quia in te speravit.
</vers>
    <vers num="4"> Sperate in Dominum in sæculis
æternis,
Dominus est petra æterna.
</vers>
    <vers num="5"> Quia evertit habitantes in
excelso,
civitatem sublimem humiliabit;
humiliabit eam usque ad terram,
detrahet eam usque ad pulverem.
</vers>
    <vers num="6"> Conculcabit eam pes, pedes
pauperis,
gressus egenorum.
</vers>
    <vers num="7"> Semita iusti recta est;
rectum callem iusti complanas.
</vers>
    <vers num="8"> Et in semita iudiciorum tuorum,
Domine, speravimus in te;
ad nomen tuum et ad memoriale tuum desiderium animæ.
</vers>
    <vers num="9"> Anima mea desiderat te in nocte,
sed et spiritu meo in præcordiis meis te quæro.
Cum resplenduerint iudicia tua in terra,
iustitiam discent habitatores orbis.
</vers>
    <vers num="10"> Fit misericordia impio,
non discet iustitiam;
in terra probitatis inique gerit
et non videt maiestatem Domini.
</vers>
    <vers num="11"> Domine, exaltata est manus tua, et
non vident;
videant confusi zelum tuum in populum,
et ignis hostium tuorum devorabit eos.
</vers>
    <vers num="12"> Domine, dabis pacem nobis;
omnia enim opera nostra operatus es nobis.
</vers>
    <vers num="13"> Domine Deus noster, possederunt nos
domini absque te;
tantum in te recordemur nominis tui.
</vers>
    <vers num="14"> Mortui non reviviscent,
defuncti non resurgent;
propterea visitasti et contrivisti eos et perdidisti omnem memoriam
eorum.
</vers>
    <vers num="15"> Auxisti gentem, Domine,
auxisti gentem, glorificatus es;
elongasti omnes terminos terræ.
</vers>
    <vers num="16"> Domine, in angustia quæsierunt
te,
fuderunt incantationem, castigatio tua in eis.
</vers>
    <vers num="17"> Sicut quæ concipit, cum
appropinquaverit ad partum
dolens clamat in doloribus suis,
sic facti sumus a facie tua, Domine.
</vers>
    <vers num="18"> Concepimus et parturivimus,
quasi peperimus ventum.
Salutes non fecimus in terra,
ideo non nati sunt habitatores terræ.
</vers>
    <vers num="19"> Reviviscent mortui tui, interfecti
mei resurgent.
Expergiscimini et laudate, qui habitatis in pulvere,
quia ros lucis ros tuus,
et terra defunctos suos edet in lucem.
</vers>
    <vers num="20"> Vade, populus meus, intra in
cubicula tua,
claude ostia tua super te,
abscondere modicum ad momentum,
donec pertranseat indignatio.
</vers>
    <vers num="21"> Ecce enim Dominus egredietur de loco
suo,
ut visitet iniquitatem habitatoris terræ contra eum;
et revelabit terra sanguinem suum
et non operiet ultra interfectos suos ».</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> In die illa visitabit Dominus
in gladio suo duro et forti et grandi
super Leviathan serpentem fugacem
et super Leviathan serpentem tortuosum
et occidet draconem, qui in mari est.
</vers>
    <vers num="2"> In die illa vinea erit iucunda;
cantate ei.
</vers>
    <vers num="3"> Ego Dominus, qui servo eam;
per singula momenta irrigabo eam.
Ne forte visitetur contra eam,
nocte et die servo eam.
</vers>
    <vers num="4"> Indignatio non est mihi.
Quis dabit mihi spinam et veprem?
In prœlio gradiar super eam,
succendam eam pariter,
</vers>
    <vers num="5"> nisi forte protectionem meam
apprehendat,
faciat pacem mecum,
pacem faciat mecum.
</vers>
    <vers num="6"> Diebus futuris radices mittet
Iacob,
florebit et germinabit Israel,
et implebunt faciem orbis fructibus.
</vers>
    <vers num="7"> Numquid iuxta plagam percutientis eum
percussit eum?
Aut, sicut occiduntur occisi eius, occisus est?
</vers>
    <vers num="8"> In mensura punit eum deiciens
eum,
impellit in spiritu suo duro, tempore quo spirat eurus.
</vers>
    <vers num="9"> Idcirco super hoc dimittetur
iniquitas Iacob,
et hic erit omnis fructus ablationis peccati eius:
ut scilicet ponat omnes lapides altaris
sicut lapides calcis comminutos,
ne exstent luci et thymiateria.
</vers>
    <vers num="10"> Civitas enim munita desolata
est,
habitaculum derelictum et dimissum quasi desertum;
ibi pascetur vitulus et ibi accubabit
et consumet arbusta eius.
</vers>
    <vers num="11"> In siccitate frondes illius
conterentur;
mulieres venient et comburent eas.
Ipse enim non est populus sapiens,
propterea non miserebitur eius, qui fecit eum,
et, qui formavit eum, non parcet ei.
</vers>
    <vers num="12"> Et erit: in die illa percutiet
spicas Dominus
a Flumine usque ad torrentem Ægypti;
et vos congregabimini
unus et unus, filii Israel.
</vers>
    <vers num="13"> Et erit: in die illa clangetur in
tuba magna;
et venient, qui perditi fuerant de terra Assyriorum,
et qui eiecti erant in terra Ægypti,
et adorabunt Dominum
in monte sancto in Ierusalem.</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Væ coronæ superbiæ ebriorum
Ephraim
et flori decidenti gloriæ maiestatis eius,
qui erant in vertice vallis pinguissimæ,
errantes a vino!
</vers>
    <vers num="2"> Ecce validus et fortis Domino
sicut impetus grandinis, turbo confringens,
sicut impetus aquarum multarum inundantium,
et deiciet in terram violenter.
</vers>
    <vers num="3"> Pedibus conculcabitur
corona superbiæ ebriorum Ephraim;
</vers>
    <vers num="4"> et erit flos decidens gloriæ
maiestatis eius,
qui est super verticem vallis pinguium,
quasi ficus præcox ante messem,
quam quis, ut viderit,
manu statim arreptam devorabit.
</vers>
    <vers num="5"> In die illa erit Dominus
exercituum
corona gloriæ
et sertum maiestatis
residuo populi sui
</vers>
    <vers num="6"> et spiritus iudicii
sedenti ad iudicandum
et fortitudo
vertentibus prœlium usque ad portam.
</vers>
    <vers num="7"> Verum hi quoque præ vino
vacillant
et præ ebrietate nutant;
sacerdos et propheta vacillant præ ebrietate,
absorpti sunt a vino,
nutant in ebrietate,
vacillant in visione,
fluctuant in iudicio.
</vers>
    <vers num="8"> Omnes enim mensæ repletæ sunt
vomitu sordiumque,
ita ut non esset ultra locus.
</vers>
    <vers num="9"> Quem docebit scientiam?
Et quem intellegere faciet auditum?
Ablactatos a lacte,
avulsos ab uberibus.
</vers>
    <vers num="10"> Etenim præceptum ad præceptum,
præceptum ad præceptum,
regula ad regulam, regula ad regulam,
modicum ibi, modicum ibi.
</vers>
    <vers num="11"> Balbis enim labiis et lingua
altera
loquetur ad populum istum,
</vers>
    <vers num="12"> cui dixerat: « Hæc
requies, reficite lassum;
et hoc est refrigerium ».
Et noluerunt audire.
</vers>
    <vers num="13"> Et erit eis verbum Domini:
« Præceptum ad præceptum, præceptum ad
præceptum,
regula ad regulam, regula ad regulam,
modicum ibi, modicum ibi »,
ut vadant et cadant retrorsum et conterantur
et illaqueentur et capiantur.
</vers>
    <vers num="14"> Propter hoc audite verbum
Domini,
viri illusores, qui dominamini super populum meum,
qui est in Ierusalem.
</vers>
    <vers num="15"> Dixistis enim:
« Percussimus fœdus cum morte
et cum inferno fecimus pactum;
flagellum inundans cum transierit,
non veniet super nos,
quia posuimus mendacium spem nostram
et in fallacia absconditi sumus ».
</vers>
    <vers num="16"> Idcirco hæc dicit Dominus Deus:
« Ecce ego fundamentum ponam in Sion, lapidem,
lapidem probatum, angularem, pretiosum, fundatum;
qui crediderit, non turbabitur.
</vers>
    <vers num="17"> Et ponam iudicium tamquam normam
et iustitiam tamquam perpendiculum;
et subvertet grando spem mendacii,
et latibulum aquæ inundabunt.
</vers>
    <vers num="18"> Et delebitur fœdus vestrum cum
morte,
et pactum vestrum cum inferno non stabit;
flagellum inundans cum transierit,
eritis ei in conculcationem.
</vers>
    <vers num="19"> Quandocumque pertransierit, tollet
vos;
quoniam mane diluculo pertransibit,
in die et in nocte,
et erit tantummodo horrendum intellegere auditum ».
</vers>
    <vers num="20"> Coangustatum est enim stratum, ut
quis se extendat,
et pallium brevius, ut quis se operire possit.
</vers>
    <vers num="21"> Sicut enim in monte Pharasim stabit
Dominus,
sicut in valle, quæ est in Gabaon, irascetur,
ut faciat opus suum, novum opus suum,
ut operetur operationem suam,
peregrinam operationem suam.
</vers>
    <vers num="22"> Et nunc nolite illudere,
ne forte constringantur vincula vestra;
decretum enim destructionis audivi
a Domino, Deo exercituum,
super universam terram.
</vers>
    <vers num="23"> Auribus percipite et audite vocem
meam,
attendite et audite eloquium meum.
</vers>
    <vers num="24"> Numquid tota die arat arans, ut
serat,
proscindit et sarrit humum suam?
</vers>
    <vers num="25"> Nonne, cum adæquaverit faciem
eius,
spargit nigellam et serit cuminum,
ponit triticum et hordeum
et far in finibus suis?
</vers>
    <vers num="26"> Erudit enim illum recte,
Deus suus docet illum.
</vers>
    <vers num="27"> Non enim in serris trituratur
nigella,
nec rota plaustri super cuminum circuit;
sed in virga excutitur nigella,
et cuminum in baculo.
</vers>
    <vers num="28"> Numquid comminuitur triticum?
Verum non in perpetuum triturans triturabit illum,
neque vexabit eum rota plaustri,
nec ungulis suis comminuet eum.
</vers>
    <vers num="29"> Et hoc a Domino, Deo exercituum,
exivit;
mirabile fecit consilium,
magnificavit sapientiam.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Væ Ariel, Ariel, civitas,
quam circumdedit David!
Addite annum ad annum,
sollemnitates evolvantur;
</vers>
    <vers num="2"> et circumvallabo Ariel,
et erit mæror et mæstitia,
et erit mihi quasi Ariel.
</vers>
    <vers num="3"> Et circumdabo te quasi sphæram
et iaciam contra te aggerem
et munimenta ponam in obsidionem tuam.
</vers>
    <vers num="4"> Humiliaberis, de terra loqueris,
et de pulvere vix audietur eloquium tuum,
et erit quasi pythonis de terra vox tua,
et de humo eloquium tuum mussitabit.
</vers>
    <vers num="5"> Et erit sicut pulvis tenuis multitudo
superborum tuorum,
et sicut palea volans multitudo fortium.
Eritque repente confestim,
</vers>
    <vers num="6"> a Domino exercituum visitaberis
in tonitruo et commotione terræ,
magno fragore, turbine et tempestate
et flamma ignis devorantis.
</vers>
    <vers num="7"> Et erit sicut somnium visionis
nocturnæ
multitudo omnium gentium, quæ dimicant contra Ariel,
et omnes, qui pugnant contra eam et contra munimenta eius et
oppressores eius;
</vers>
    <vers num="8"> Et sicut somniat esuriens, et ecce
comedit,
cum autem fuerit expergefactus, vacua est anima eius;
et sicut somniat sitiens, et ecce bibit
et, postquam fuerit expergefactus, lassus adhuc sitit,
et anima eius vacua est,
sic erit multitudo omnium gentium
dimicantium contra montem Sion.
</vers>
    <vers num="9"> Obstupescite et admiramini,
excæcamini et cæci estote,
inebriamini et non a vino,
vacillate et non ab ebrietate.
</vers>
    <vers num="10"> Quoniam miscuit vobis Dominus
spiritum soporis,
clausit oculos vestros
et capita vestra operuit.
</vers>
    <vers num="11"> Et erit vobis visio omnis sicut
verba libri signati; quem cum dederint scienti litteras dicentes:
« Lege istum », respondebit: « Non
possum, signatus est enim ».
</vers>
    <vers num="12"> Et dabitur liber nescienti litteras
diceturque ei: « Lege », et respondebit:
« Nescio litteras ».
</vers>
    <vers num="13"> Et dixit Dominus:
« Eo quod appropinquat populus iste ore suo
et labiis suis glorificat me,
cor autem eius longe est a me,
et est timor eorum erga me
velut mandatum hominum perceptum,
</vers>
    <vers num="14"> ideo ecce ego addam ut admirationem
faciam
populo huic miraculo grandi et stupendo:
peribit sapientia sapientium eius,
et prudentia prudentium eius abscondetur ».
</vers>
    <vers num="15"> Væ, qui profunde a Domino
consilium abscondunt,
quorum sunt in tenebris opera, et dicunt:
« Quis videt nos, et quis novit nos? ».
</vers>
    <vers num="16"> Perversa cogitatio vestra!
Numquid quasi lutum reputabitur figulus,
ut dicat opus factori suo:
« Non fecisti me »;
et figmentum dicat fictori suo:
« Non intellegis »?
</vers>
    <vers num="17"> Nonne adhuc in modico et in brevi
convertetur Libanus in hortum,
et hortus in saltum reputabitur?
</vers>
    <vers num="18"> Et audient in die illa surdi verba
libri,
et de tenebris et caligine oculi cæcorum videbunt.
</vers>
    <vers num="19"> Et addent mites in Domino
lætitiam,
et pauperrimi hominum in Sancto Israel exsultabunt;
</vers>
    <vers num="20"> quoniam defecit, qui
prævalebat,
consummatus est illusor,
et succisi sunt omnes, qui vigilabant super iniquitatem,
</vers>
    <vers num="21"> qui peccare faciebant homines in
verbo
et arguentem in porta supplantabant
et deiecerunt inanibus verbis iustum.
</vers>
    <vers num="22"> Propter hoc hæc dicit Dominus
ad domum Iacob, qui redemit Abraham:
« Non modo confundetur Iacob,
nec modo vultus eius erubescet;
</vers>
    <vers num="23"> sed, cum viderit opera manuum
mearum,
in medio sui sanctificabunt nomen meum
et sanctificabunt Sanctum Iacob
et Deum Israel pavebunt,
</vers>
    <vers num="24"> et scient errantes spiritu
sapientiam,
et mussitatores discent doctrinam ».</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> « Væ, filii
desertores, dicit Dominus,
eo quod facitis consilium et non ex me,
et pactum statuitis et non per spiritum meum,
ut addatis peccatum super peccatum!
</vers>
    <vers num="2"> Qui ambulatis, ut descendatis in
Ægyptum,
et os meum non interrogastis,
sperantes auxilium in fortitudine pharaonis
et habentes fiduciam in umbra Ægypti.
</vers>
    <vers num="3"> Et erit vobis fortitudo pharaonis in
confusionem,
et fiducia sub umbra Ægypti in ignominiam.
</vers>
    <vers num="4"> Cum fuerint enim in Tani principes
tui,
et nuntii tui usque ad Hanes pervenerint,
</vers>
    <vers num="5"> omnes confundentur
super populo, qui eis prodesse non potest;
non erit in auxilium et in utilitatem sed in confusionem et
opprobrium ».
</vers>
    <vers num="6"> Oraculum iumentorum Nageb.
In terra tribulationis et angustiæ,
leænæ et leonis rugientis,
viperæ et draconis volantis
portant super umeros iumentorum divitias suas
et super gibbum camelorum thesauros suos
ad populum, qui eis prodesse non poterit.
</vers>
    <vers num="7"> Ægyptus enim frustra et vane
auxiliabitur;
ideo vocavi Rahab otiosam.
</vers>
    <vers num="8"> Nunc ingredere, scribe coram eis
super buxum
et in libro diligenter exara illud,
et erit in posterum
in testimonium usque in æternum.
</vers>
    <vers num="9"> Populus enim rebellis est,
et filii mendaces,
filii nolentes audire legem Domini;
</vers>
    <vers num="10"> qui dicunt videntibus:
« Nolite videre »
et aspicientibus: « Nolite aspicere nobis ea, quæ recta
sunt;
loquimini nobis placentia, aspicite nobis illusiones.
</vers>
    <vers num="11"> Recedite a via, declinate a
semita,
tollite a facie nostra Sanctum Israel ».
</vers>
    <vers num="12"> Propterea hæc dicit Sanctus
Israel:
« Pro eo quod reprobastis verbum hoc
et sperastis in perversitatem et in perfidiam
et innixi estis super eis,
</vers>
    <vers num="13"> propterea erit vobis iniquitas
hæc
sicut interruptio cadens, locus tumens in muro excelso,
cuius confractio subito, dum non speratur,
venit improviso;
</vers>
    <vers num="14"> et comminuetur, sicut conteritur
lagœna figuli,
contritione absque misericordia,
et non invenietur de fragmentis eius testa,
in qua capiatur igniculus de incendio,
aut hauriatur aqua de fovea ».
</vers>
    <vers num="15"> Quia hæc dixit Dominus Deus,
Sanctus Israel:
« In conversione et quiete salvi eritis;
in silentio et in spe erit fortitudo vestra ».
Et noluistis </vers>
    <vers num="16"> et dixistis:
« Nequaquam, sed super equis fugiemus »,
ideo fugietis;
et: « Super veloces ascendemus »,
ideo veloces erunt, qui persequentur vos.
</vers>
    <vers num="17"> Mille pavebunt a facie terroris
unius,
et a facie terroris quinque fugietis,
donec relinquamini
quasi malus in vertice montis
et quasi signum super collem.
</vers>
    <vers num="18"> Propterea exspectat Dominus, ut
misereatur vestri,
et ideo exaltabitur parcens vobis,
quia Deus iudicii Dominus;
beati omnes, qui exspectant eum.
</vers>
    <vers num="19"> Nam, popule Sion, qui habitas in
Ierusalem,
plorans nequaquam plorabis:
miserans miserebitur tui ad vocem clamoris tui;
statim ut audierit, respondebit tibi.
</vers>
    <vers num="20"> Et dabit vobis Dominus
panem angustiæ et aquam afflictionis,
sed non amplius avolabit a te doctor tuus;
et erunt oculi tui videntes præceptorem tuum,
</vers>
    <vers num="21"> et aures tuæ audient verbum post
tergum monentis:
« Hæc via, ambulate in ea »,
si declinaveritis ad dexteram vel ad sinistram.
</vers>
    <vers num="22"> Et contaminabis laminas sculptilium
argentorum tuorum
et vestimentum conflatilis aurei tui;
disperges ea sicut immunditiam menstruatæ.
« Egredere » dices ei.
</vers>
    <vers num="23"> Et dabit pluviam semini tuo,
quod seminaveris in terra,
et panis frugum terræ erit uberrimus et pinguis;
pascetur pecus tuum in die illo, agnus in pascuis spatiosis,
</vers>
    <vers num="24"> et boves tui et asini, qui operantur
terram,
commixtum migma comedent
ventilatum in pala et ventilabro.
</vers>
    <vers num="25"> Et erunt super omnem montem
excelsum
et super omnem collem elevatum
rivi currentium aquarum
in die interfectionis multorum,
cum ceciderint turres.
</vers>
    <vers num="26"> Et erit lux lunæ sicut lux
solis,
et lux solis erit septempliciter sicut lux septem dierum
in die, qua alligaverit Dominus vulnus populi sui
et percussuram plagæ eius sanaverit.
</vers>
    <vers num="27"> Ecce nomen Domini venit de
longinquo,
ardens furor eius, et gravis eius fragor;
labia eius repleta sunt indignatione,
et lingua eius quasi ignis devorans.
</vers>
    <vers num="28"> Spiritus eius velut torrens
inundans,
usque ad collum pertingens,
ad cribrandas gentes in cribro funesto,
et frenum dolosum in maxillis populorum.
</vers>
    <vers num="29"> Canticum erit vobis
sicut nox sanctificatæ sollemnitatis,
et lætitia cordis
sicut eius, qui ad sonum tibiæ pergit
in montem Domini,
ad petram Israel.
</vers>
    <vers num="30"> Et auditam faciet Dominus
gloriam vocis suæ
et terrorem brachii sui
ostendet in comminatione furoris
et flamma ignis devorantis,
in turbine et in imbre et in lapide grandinis.
</vers>
    <vers num="31"> A voce enim Domini pavebit
Assyrius virga percussus.
</vers>
    <vers num="32"> Et erit omnis ictus baculi
percutientis,
quem requiescere faciet Dominus
super eum in tympanis et citharis,
et in bellis agitatis expugnabit eos.
</vers>
    <vers num="33"> Præparata est enim ab heri
Topheth,
præparata, profunda et dilatata,
in pyra eius ignis et ligna multa;
flatus Domini sicut torrens sulphuris
succendit eam.</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Væ, qui descendunt in Ægyptum ad
auxilium,
in equis sperantes
et habentes fiduciam super quadrigis, quia multæ sunt,
et super equitibus, quia prævalidi nimis,
et non intendunt in Sanctum Israel
et Dominum non requirunt!
</vers>
    <vers num="2"> Tamen et ipse sapiens adducit
malum
et verba sua non retractat;
et consurget contra domum pessimorum
et contra auxilium operantium iniquitatem.
</vers>
    <vers num="3"> Ægyptius homo et non Deus,
et equi eorum caro et non spiritus;
et Dominus inclinabit manum suam,
et corruet auxiliator,
et cadet, cui præstatur auxilium,
simulque omnes consumentur.
</vers>
    <vers num="4"> Quia hæc dicit Dominus ad me:
« Quomodo si rugit leo et catulus leonis super prædam
suam,
cum occurrerit ei multitudo pastorum,
a voce eorum non formidabit et a multitudine eorum non pavebit,
sic descendet Dominus exercituum, ut prœlietur super montem Sion
et super collem eius.
</vers>
    <vers num="5"> Sicut aves volantes,
sic proteget Dominus exercituum Ierusalem,
protegens et liberans,
parcens et salvans ».
</vers>
    <vers num="6"> Convertimini ad eum, a quo penitus
recesseratis,
filii Israel.
</vers>
    <vers num="7"> In die enim illa abiciet vir
idola argentea sua et idola aurea sua,
quæ fecerunt vobis manus vestræ in peccatum;
</vers>
    <vers num="8"> et cadet Assyria in gladio non
viri,
et gladius non hominis vorabit eum,
et fugiet a facie gladii,
et iuvenes eius vectigales erunt.
</vers>
    <vers num="9"> Et fortitudo eius præ terrore transibit,
et pavebunt signum principes eius,
dixit Dominus, cuius ignis est in Sion,
et caminus eius in Ierusalem.</vers>
  </cap>
  <subtitulum>Capitulum 32</subtitulum>
  <cap num="32">
    <vers num="1"> Ecce in iustitia regnabit rex,
et principes in iudicio præerunt.
</vers>
    <vers num="2"> Et erit vir sicut latibulum a vento
et refugium a tempestate,
sicut rivi aquarum in sitiente terra
et umbra petræ magnæ in terra arida.
</vers>
    <vers num="3"> Non caligabunt oculi videntium,
et aures audientium diligenter auscultabunt,
</vers>
    <vers num="4"> et cor stultorum intelleget
scientiam,
et lingua balborum velociter loquetur et plane.
</vers>
    <vers num="5"> Non vocabitur ultra is, qui insipiens
est, nobilis,
neque fraudulentus appellabitur maior;
</vers>
    <vers num="6"> stultus enim fatua loquitur,
et cor eius cogitat iniquitatem,
ut perficiat impietatem
et loquatur contra Dominum errores
et vacuam faciat animam esurientem
et potum sitienti auferat.
</vers>
    <vers num="7"> Fraudulenti fraudes pessimæ
sunt;
ipse enim cogitationes concinnat
ad perdendos mites in sermone mendaci,
etiam quando pauper iudicium vindicat.
</vers>
    <vers num="8"> Nobilis vero consilia nobilia dat
et ipse ad nobilia assurget.
</vers>
    <vers num="9"> Mulieres vanæ, surgite, audite vocem
meam;
filiæ confidentes, percipite auribus eloquium meum.
</vers>
    <vers num="10"> Post dies enim et annum
vos pavebitis confidentes;
consummata est enim vindemia,
collectio ultra non veniet.
</vers>
    <vers num="11"> Obstupescite, vanæ;
pavete, confidentes,
exuite vos et nudate vos,
accingite lumbos vestros.
</vers>
    <vers num="12"> Super ubera plangite,
super regione desiderabili,
super vinea fertili.
</vers>
    <vers num="13"> Super humum populi mei
spinæ et vepres ascendent,
super omnes domos gaudii,
super civitatem exsultantem.
</vers>
    <vers num="14"> Domus enim dimissa est;
multitudo urbis relicta est,
Ophel et Bahan erunt speluncæ
usque in æternum,
gaudium onagrorum,
pascua gregum,
</vers>
    <vers num="15"> donec effundatur super nos
spiritus de excelso.
Et erit desertum in hortum,
et hortus in saltum reputabitur,
</vers>
    <vers num="16"> et habitabit in solitudine
iudicium,
et iustitia in horto sedebit;
</vers>
    <vers num="17"> et erit opus iustitiæ pax,
et cultus iustitiæ silentium,
et securitas usque in sempiternum.
</vers>
    <vers num="18"> Et sedebit populus meus in
habitatione pacis
et in tabernaculis fiduciæ
et in locis securis.
</vers>
    <vers num="19"> Et penitus cadet saltus,
et profunde deprimetur civitas.
</vers>
    <vers num="20"> Beati, qui seminatis super omnes
aquas,
immittentes pedem bovis et asini.</vers>
  </cap>
  <subtitulum>Capitulum 33</subtitulum>
  <cap num="33">
    <vers num="1"> Væ, qui prædaris, cum nemo te
prædatus sit;
qui devastas, cum nemo te devastaverit!
Cum consummaveris deprædationem, deprædaberis;
cum perfeceris devastationem, te devastabunt.
</vers>
    <vers num="2"> Domine, miserere nostri,
te enim exspectavimus;
esto brachium nostrum in mane
et salus nostra in tempore tribulationis.
</vers>
    <vers num="3"> A voce fragoris fugerunt populi,
ab exaltatione tua dispersæ sunt gentes.
</vers>
    <vers num="4"> Et congregabuntur spolia, sicut
colligitur bruchus;
sicut discurrunt locustæ, ad ea discurritur.
</vers>
    <vers num="5"> Sublimis est Dominus, quoniam habitat
in excelso;
implet Sion iudicio et iustitia.
</vers>
    <vers num="6"> Et erit firmitas in temporibus
tuis;
divitiæ salutis sapientia et scientia:
timor Domini ipse est thesaurus eius.
</vers>
    <vers num="7"> Ecce præcones clamabunt foris,
angeli pacis amare flebunt.
</vers>
    <vers num="8"> Dissipatæ sunt viæ, cessavit
transiens per semitam;
irritum fecit pactum,
reiecit testes,
non reputavit homines.
</vers>
    <vers num="9"> Luget et elanguescit terra,
confusus est Libanus et obsorduit,
et factus est Saron sicut desertum,
et exaruerunt Basan et Carmelus.
</vers>
    <vers num="10"> « Nunc consurgam, dicit
Dominus,
nunc exaltabor, nunc sublevabor.
</vers>
    <vers num="11"> Concipietis fenum, parietis
stipulam;
spiritus meus ut ignis vorabit vos.
</vers>
    <vers num="12"> Et erunt populi fornaces calcis:
spinæ congregatæ igne comburentur.
</vers>
    <vers num="13"> Audite, qui longe estis, quæ
fecerim,
et cognoscite, vicini, fortitudinem meam ».
</vers>
    <vers num="14"> Conterriti sunt in Sion
peccatores,
possedit tremor impios.
Quis poterit habitare de vobis cum igne devorante?
Quis habitabit ex vobis cum ardoribus sempiternis?
</vers>
    <vers num="15"> Qui ambulat in iustitiis et loquitur
æquitates,
qui reicit lucra ex rapinis
et excutit manus suas, ne munera accipiat,
qui obturat aures suas, ne audiat sanguinem,
et claudit oculos suos, ne videat malum:
</vers>
    <vers num="16"> iste in excelsis habitabit,
munimenta saxorum refugium eius;
panis ei datus est, aquæ eius fideles sunt.
</vers>
    <vers num="17"> Regem in decore suo videbunt oculi
tui,
cernent terram longinquam.
</vers>
    <vers num="18"> Cor tuum cum timore inquiret:
« Ubi est scriba? Ubi ponderator?
Ubi computator turrium? ».
</vers>
    <vers num="19"> Populum impudentem non videbis,
populum profundi sermonis, ininterpretabilis,
linguæ barbaræ absque intellegentia.
</vers>
    <vers num="20"> Respice Sion civitatem sollemnitatum
nostrarum!
Oculi tui videbunt Ierusalem,
habitationem securam,
tabernaculum quod nequaquam transferri poterit;
nec auferentur clavi eius in sempiternum,
et omnes funiculi eius non rumpentur.
</vers>
    <vers num="21"> Quia ibi potens Dominus pro
nobis
loco fluviorum, rivorum late patentium;
non transibit ibi navis remigum,
neque navis magna transgredietur eum.
</vers>
    <vers num="22"> Dominus enim iudex noster, Dominus
legifer noster,
Dominus rex noster: ipse salvabit nos.
</vers>
    <vers num="23"> Laxati sunt funiculi tui
nec sustinent malum suum,
ut dilatare velum non queant.
Tunc divident cæci prædam multam;
claudi diripient rapinam.
</vers>
    <vers num="24"> Nec dicet incola:
« Elangui ».
Populus, qui habitat in ea,
auferetur ab eo iniquitas.</vers>
  </cap>
  <subtitulum>Capitulum 34</subtitulum>
  <cap num="34">
    <vers num="1"> Accedite, gentes, ad
audiendum;
et populi, attendite.
Audiat terra et plenitudo eius,
orbis et omne germen eius.
</vers>
    <vers num="2"> Quia indignatio Domini super omnes
gentes,
et furor super universam militiam eorum:
ad interitum devovit eos et dedit eos in occisionem.
</vers>
    <vers num="3"> Interfecti eorum proicientur,
et de cadaveribus eorum ascendet fœtor;
dissolventur montes sanguine eorum.
</vers>
    <vers num="4"> Et tabescet omnis militia
cælorum,
et complicabuntur sicut liber cæli, et omnis militia eorum
defluet,
sicut defluit folium de vinea et arida frons de ficu.
</vers>
    <vers num="5"> Quoniam inebriatus est in cælo
gladius meus:
ecce super Edom descendet
et super populum interfectionis meæ ad iudicium.
</vers>
    <vers num="6"> Gladius Domini repletus est
sanguine,
incrassatus est adipe,
de sanguine agnorum et hircorum, de adipe viscerum arietum;
victima enim Domini in Bosra,
et interfectio magna in terra Edom.
</vers>
    <vers num="7"> Cadunt bubali cum eis,
iuvenci cum tauris;
inebriabitur terra eorum sanguine,
et humus eorum adipe pinguium,
</vers>
    <vers num="8"> quia dies ultionis Domini,
annus retributionum ad vindicandam Sion.
</vers>
    <vers num="9"> Et convertentur torrentes eius in
picem,
et humus eius in sulphur,
et erit terra eius in picem ardentem.
</vers>
    <vers num="10"> Nocte et die non exstinguetur,
in sempiternum ascendet fumus eius,
a generatione in generationem desolabitur,
in sæcula sæculorum non erit transiens per eam.
</vers>
    <vers num="11"> Et possidebunt illam onocrotalus et
ericius,
noctua et corvus habitabunt in ea;
et extendet super eam mensuram solitudinis
et perpendiculum desolationis.
</vers>
    <vers num="12"> Nobiles eius non erunt,
nec regnum proclamabunt;
et omnes principes eius erunt in nihilum.
</vers>
    <vers num="13"> Et orientur in domibus eius
spinæ,
urticæ et paliurus in munitionibus eius;
et erit cubile draconum
et pascua struthionum.
</vers>
    <vers num="14"> Et occurrent hyænæ thoibus,
et pilosus clamat ad amicum suum;
ibi cubat lamia
et invenit sibi requiem.
</vers>
    <vers num="15"> Ibi nidificat serpens ovaque
deponit
et circumfodit et fovet in umbra eius;
illuc congregantur milvi alter ad alterum.
</vers>
    <vers num="16"> Requirite in libro Domini et
legite:
unum ex eis non deest,
alter alterum exspectare non debet;
quia os Domini præcepit,
et spiritus eius ipse congregavit ea.
</vers>
    <vers num="17"> Et ipse misit eis sortem,
et manus eius divisit terram illis in mensura;
usque in æternum possidebunt eam,
in generatione et generatione habitabunt in ea.</vers>
  </cap>
  <subtitulum>Capitulum 35</subtitulum>
  <cap num="35">
    <vers num="1"> Lætentur deserta et invia,
et exsultet solitudo et floreat quasi lilium.
</vers>
    <vers num="2"> Germinet et exsultet
lætabunda et laudans.
Gloria Libani data est ei,
decor Carmeli et Saron;
ipsi videbunt gloriam Domini,
maiestatem Dei nostri.
</vers>
    <vers num="3"> Confortate manus dissolutas
et genua debilia roborate.
</vers>
    <vers num="4"> Dicite pusillanimis:
« Confortamini, nolite timere!
Ecce Deus vester,
ultio veniet, retributio Dei;
ipse veniet et salvabit vos ».
</vers>
    <vers num="5"> Tunc aperientur oculi cæcorum,
et aures surdorum patebunt.
</vers>
    <vers num="6"> Tunc saliet sicut cervus claudus,
et exsultabit lingua mutorum,
quia erumpent in deserto aquæ,
et torrentes in solitudine.
</vers>
    <vers num="7"> Et terra arida erit in stagnum,
et sitiens in fontes aquarum;
in cubilibus, in quibus dracones habitabant,
erit locus calami et iunci.
</vers>
    <vers num="8"> Et erit ibi semita et via;
et via sancta vocabitur:
non transibit per eam pollutus;
et erit eis directa via,
ita ut stulti non errent per eam.
</vers>
    <vers num="9"> Non erit ibi leo,
et rapax bestia non ascendet per eam
nec invenietur ibi;
et ambulabunt, qui liberati fuerint,
</vers>
    <vers num="10"> et redempti a Domino
revertentur.
Et venient in Sion cum laude,
et lætitia sempiterna super caput eorum:
gaudium et lætitiam obtinebunt,
et fugiet mæror et gemitus.</vers>
  </cap>
  <subtitulum>Capitulum 36</subtitulum>
  <cap num="36">
    <vers num="1"> Et factum est in quarto decimo
anno regis Ezechiæ, ascendit Sennacherib rex Assyriorum super
omnes civitates Iudæ munitas et cepit eas.
</vers>
    <vers num="2"> Et misit rex Assyriorum Rabsacen de
Lachis in Ierusalem ad regem Ezechiam in manu gravi, et stetit in
aquæductu piscinæ superioris in via agri fullonis.
</vers>
    <vers num="3"> Et egressus est ad eum Eliachim
filius Helciæ, qui erat super domum, et Sobna scriba et Ioah
filius Asaph a commentariis.
</vers>
    <vers num="4"> Et dixit ad eos Rabsaces:
« Dicite Ezechiæ: Hæc dicit rex magnus, rex
Assyriorum: Quæ est ista fiducia, qua confidis?
</vers>
    <vers num="5"> Dixisti: « Verbum labiorum
est consilium et fortitudo ad bellum”. Nunc super quem habes
fiduciam, quia recessisti a me?
</vers>
    <vers num="6"> Ecce confidis super baculum
arundineum confractum istum, super Ægyptum; cui si innixus fuerit
homo, intrabit in manum eius et perforabit eam: sic pharao rex
Ægypti omnibus, qui confidunt in eo.
</vers>
    <vers num="7"> Quod si responderis mihi: “In
Domino Deo nostro confidimus”; nonne ipse est, cuius abstulit
Ezechias excelsa et altaria et dixit Iudæ et Ierusalem:
“Coram altari isto adorabitis”?
</vers>
    <vers num="8"> Et nunc sponde domino meo regi
Assyriorum, et dabo tibi duo milia equorum, si poteris ex te
præbere ascensores eorum.
</vers>
    <vers num="9"> Et quomodo averteris faciem unius ex
servis domini mei minoribus? Et tamen confidis in Ægypto, in
quadriga et in equitibus;
</vers>
    <vers num="10"> et nunc, numquid sine Domino ascendi
ad terram istam, ut disperderem eam? Dominus dixit ad me:
“Ascende super terram istam et disperde
eam” ».
</vers>
    <vers num="11"> Et dixit Eliachim et Sobna et Ioah
ad Rabsacen: “Loquere ad servos tuos Aramaice; intellegimus
enim. Ne loquaris ad nos Iudaice in auribus populi, qui est super
murum ».
</vers>
    <vers num="12"> Et dixit Rabsaces:
« Numquid ad dominum tuum et ad te misit me dominus
meus, ut loquerer omnia verba ista? Et non potius ad viros, qui
sedent in muro, ut comedant stercora sua et bibant urinam suam
vobiscum? ».
</vers>
    <vers num="13"> Et stetit Rabsaces et clamavit voce
magna Iudaice et dixit: « Audite verba regis magni,
regis Assyriorum:
</vers>
    <vers num="14"> Hæc dicit rex: Non seducat vos
Ezechias, quia non poterit eruere vos.
</vers>
    <vers num="15"> Et non vobis tribuat fiduciam
Ezechias super Domino dicens: “Eruens liberabit nos Dominus;
non dabitur civitas ista in manu regis Assyriorum”.
</vers>
    <vers num="16"> Nolite audire Ezechiam. Hæc enim
dicit rex Assyriorum: Facite mecum benedictionem et egredimini ad
me; et comedite unusquisque vineam suam et unusquisque ficum suam,
et bibite unusquisque aquam de cisterna sua,
</vers>
    <vers num="17"> donec veniam et tollam vos ad
terram, quæ est ut terra vestra, terram frumenti et vini, terram
panis et vinearum.
</vers>
    <vers num="18"> Ne illudat vos Ezechias dicens:
“Dominus liberabit nos”. Numquid liberaverunt dii
gentium unusquisque terram suam de manu regis Assyriorum?
</vers>
    <vers num="19"> Ubi sunt dii Emath et Arphad? Ubi
sunt dii Sepharvaim? Numquid liberaverunt Samariam de manu mea?
</vers>
    <vers num="20"> Quinam ex omnibus diis terrarum
istarum eruerunt terram suam de manu mea? Numquid eruet Dominus
Ierusalem de manu mea? ».
</vers>
    <vers num="21"> Et siluerunt et non responderunt ei
verbum; mandaverat enim rex dicens: « Ne respondeatis
ei ».
</vers>
    <vers num="22"> Et ingressus est Eliachim filius
Helciæ, qui erat super domum, et Sobna scriba et Ioah filius Asaph
a commentariis ad Ezechiam scissis vestibus; et nuntiaverunt ei
verba Rabsacis.</vers>
  </cap>
  <subtitulum>Capitulum 37</subtitulum>
  <cap num="37">
    <vers num="1"> Et factum est cum audisset rex
Ezechias, scidit vestimen ta sua et obvolutus est sacco et intravit
in domum Domini;
</vers>
    <vers num="2"> et misit Eliachim, qui erat super
domum, et Sobnam scribam et seniores de sacerdotibus opertos saccis
ad Isaiam filium Amos prophetam,
</vers>
    <vers num="3"> et dixerunt ad eum: « Hæc
dicit Ezechias: Dies tribulationis et correptionis et contumeliæ
dies hæc, quia venerunt filii usque ad partum, et virtus non est
pariendi.
</vers>
    <vers num="4"> Forsitan audiet Dominus Deus tuus
verba Rabsacis, quem misit rex Assyriorum, dominus suus, ad
blasphemandum Deum viventem, et puniet sermones, quos audivit
Dominus Deus tuus; leva ergo orationem pro reliquiis, quæ repertæ
sunt ».
</vers>
    <vers num="5"> Et venerunt servi regis Ezechiæ ad
Isaiam;
</vers>
    <vers num="6"> et dixit ad eos Isaias: “Hæc
dicetis domino vestro: Hæc dicit Dominus: Ne timeas a facie
verborum, quæ audisti, quibus blasphemaverunt pueri regis
Assyriorum me.
</vers>
    <vers num="7"> Ecce ego dabo ei spiritum, et audiet
nuntium et revertetur ad terram suam, et corruere eum faciam gladio
in terra sua ».
</vers>
    <vers num="8"> Reversus est autem Rabsaces et
invenit regem Assyriorum prœliantem adversus Lobnam; audierat enim
quia profectus esset de Lachis.
</vers>
    <vers num="9"> Et audivit de Tharaca rege Æthiopiæ
dicentes: « Egressus est, ut pugnet contra
te ».
Quod cum audisset, misit nuntios ad Ezechiam dicens:
</vers>
    <vers num="10"> « Hæc dicetis Ezechiæ
regi Iudæ loquentes: Non te decipiat Deus tuus, in quo tu
confidis, dicens: “Non dabitur Ierusalem in manu regis
Assyriorum”.
</vers>
    <vers num="11"> Ecce tu audisti omnia, quæ fecerunt
reges Assyriorum omnibus terris, quas ad interitum devoverunt, et
tu poteris liberari?
</vers>
    <vers num="12"> Numquid eruerunt eos dii gentium,
quos subverterunt patres mei, Gozan et Charran et Reseph et filios
Eden, qui erant in Thelassar?
</vers>
    <vers num="13"> Ubi est rex Emath et rex Arphad et
rex urbis Sepharvaim, Ana et Ava? ».
</vers>
    <vers num="14"> Et tulit Ezechias epistulam de manu
nuntiorum et legit eam. Et ascendit in domum Domini et expandit eam
Ezechias coram Domino.
</vers>
    <vers num="15"> Et oravit Ezechias ad Dominum
dicens:
</vers>
    <vers num="16"> « Domine exercituum, Deus
Israel, qui sedes super cherubim, tu es Deus solus omnium regnorum
terræ, tu fecisti cælum et terram.
</vers>
    <vers num="17"> Inclina, Domine, aurem tuam et audi;
aperi, Domine, oculos tuos et vide et audi omnia verba Sennacherib,
quæ misit ad blasphemandum Deum viventem.
</vers>
    <vers num="18"> Vere enim, Domine, dissipaverunt
reges Assyriorum gentes et regiones earum
</vers>
    <vers num="19"> et dederunt deos earum igni: non
enim erant dii, sed opera manuum hominum, lignum et lapis; et
comminuerunt eos.
</vers>
    <vers num="20"> Et nunc, Domine Deus noster, salva
nos de manu eius; et cognoscant omnia regna terræ quia tu, Domine,
es solus Deus ».
</vers>
    <vers num="21"> Et misit Isaias filius Amos ad
Ezechiam dicens: « Hæc dicit Dominus, Deus Israel: Pro
quibus rogasti me de Sennacherib rege Assyriorum,
</vers>
    <vers num="22"> hoc est verbum, quod locutus est
Dominus super eum:
Despexit te, subsannavit te virgo filia Sion;
post te caput movit filia Ierusalem.
</vers>
    <vers num="23"> Cui exprobrasti et quem
blasphemasti?
Et super quem exaltasti vocem
et levasti altitudinem oculorum tuorum?
Contra Sanctum Israel!
</vers>
    <vers num="24"> In manu servorum tuorum exprobrasti
Domino
et dixisti: “In multitudine quadrigarum mearum
ego ascendi altitudinem montium, iuga Libani;
et succidi excelsa cedrorum eius
et electas abietes illius
et introivi altitudinem summitatis eius,
silvam condensam.
</vers>
    <vers num="25"> Ego fodi et bibi aquam alienam
et exsiccavi vestigio pedis mei
omnes rivos Ægypti”.
</vers>
    <vers num="26"> Numquid non audisti?
A sæculo feci illud; a diebus antiquis
ego plasmavi illud et nunc adduxi,
ut fiat in eradicationem,
in lapides eversos civitates munitæ.
</vers>
    <vers num="27"> Habitatores earum breviata manu
contremuerunt et confusi sunt;
facti sunt sicut fenum agri
et gramen viride et herba tectorum, quæ exaruit a facie
austri.
</vers>
    <vers num="28"> Sessionem tuam
et egressum tuum et introitum tuum cognovi
et insaniam tuam contra me.
</vers>
    <vers num="29"> Cum fureris adversum me,
et superbia tua ascenderit in aures meas,
ponam circulum in naribus tuis
et frenum in labiis tuis
et reducam te in viam,
per quam venisti.
</vers>
    <vers num="30"> Tibi autem hoc erit signum:
Comedantur hoc anno, quæ colligi poterunt,
et in anno secundo, quæ sponte nascuntur;
in anno autem tertio seminate et metite
et plantate vineas et comedite fructum earum.
</vers>
    <vers num="31"> Et mittet id, quod salvatum fuerit
de domo Iudæ,
quod reliquum est, radicem deorsum
et faciet fructum sursum.
</vers>
    <vers num="32"> Quia de Ierusalem exibit
residuum,
et, quod salvum fuerit, de monte Sion.
Zelus Domini exercituum faciet istud.
</vers>
    <vers num="33"> Propterea hæc dicit Dominus de rege
Assyriorum:
Non introibit civitatem hanc
et non iaciet ibi sagittam
et non opponet ei clipeum
et non mittet contra eam aggerem.
</vers>
    <vers num="34"> In via, qua venit, per eam
revertetur,
et civitatem hanc non ingredietur, dicit Dominus.
</vers>
    <vers num="35"> Et protegam civitatem istam, ut
salvem eam
propter me et propter David servum meum ».
</vers>
    <vers num="36"> Egressus est autem angelus Domini et
percussit in castris Assyriorum centum octoginta quinque milia; et
surrexerunt mane, et ecce omnes illi cadavera mortuorum.
</vers>
    <vers num="37"> Et egressus est et abiit; et
reversus est Sennacherib rex Assyriorum et habitavit in Nineve.
</vers>
    <vers num="38"> Et factum est, cum adoraret in
templo Nesroch dei sui, Adramelech et Sarasar filii eius
percusserunt eum gladio fugeruntque in terram Ararat. Et regnavit
Asarhaddon filius eius pro eo.</vers>
  </cap>
  <subtitulum>Capitulum 38</subtitulum>
  <cap num="38">
    <vers num="1"> In diebus illis ægrotavit
Ezechias usque ad mortem. Et introivit ad eum Isaias filius Amos
propheta et dixit ei: « Hæc dicit Dominus: Dispone
domui tuæ, quia morieris tu et non vives”.
</vers>
    <vers num="2"> Et convertit Ezechias faciem suam ad
parietem et oravit ad Dominum
</vers>
    <vers num="3"> et dixit: « Obsecro,
Domine; memento, quæso, quomodo ambulaverim coram te in veritate
et in corde perfecto et, quod bonum est in oculis tuis,
fecerim ». Et flevit Ezechias fletu magno.
</vers>
    <vers num="4"> Et factum est verbum Domini ad Isaiam
dicens:
</vers>
    <vers num="5"> « Vade et dic Ezechiæ:
“Hæc dicit Dominus, Deus David patris tui: Audivi orationem
tuam, vidi lacrimas tuas; ecce ego adiciam super dies tuos
quindecim annos
</vers>
    <vers num="6"> et de manu regis Assyriorum eruam te
et civitatem istam et protegam hanc civitatem”.
</vers>
    <vers num="7"> Hoc autem tibi erit signum a Domino
quia faciet Dominus verbum hoc, quod locutus est:
</vers>
    <vers num="8"> Ecce ego reverti faciam umbram
graduum, per quos descenderat in horologio Achaz in sole retrorsum
decem gradibus ». Et reversus est sol decem gradibus per
gradus, quos descenderat.
</vers>
    <vers num="9"> Scriptura Ezechiæ regis Iudæ, cum
ægrotasset et convaluisset de infirmitate sua:
</vers>
    <vers num="10"> « Ego dixi: In dimidio
dierum meorum
vadam ad portas inferi;
quæsivi residuum annorum meorum.
</vers>
    <vers num="11"> Dixi: Non videbo Dominum Deum in
terra viventium,
non aspiciam hominem ultra
inter habitatores orbis.
</vers>
    <vers num="12"> Habitaculum meum ablatum est et
abductum longe a me
quasi tabernaculum pastorum;
convolvit sicut textor vitam meam;
de stamine succidit me.
De mane usque ad vesperam confecisti me.
</vers>
    <vers num="13"> Prostratus sum usque ad mane,
quasi leo sic conterit omnia ossa mea;
de mane usque ad vesperam confecisti me.
</vers>
    <vers num="14"> Sicut pullus hirundinis, sic
mussitabo,
meditabor ut columba;
attenuati sunt oculi mei
suspicientes in excelsum.
Domine, vim patior,
sponde pro me.
</vers>
    <vers num="15"> Quid dicam, aut quid respondebit
mihi?
Ipse fecit!
Incedam per omnes annos meos
in amaritudine animæ meæ.
</vers>
    <vers num="16"> Domine, in te sperat cor meum;
vivat spiritus meus,
sana me et vivifica me;
</vers>
    <vers num="17"> ecce in pacem versa est amaritudo
mea.
Tu autem eruisti animam meam
a fovea consumptionis,
proiecisti enim post tergum tuum
omnia peccata mea.
</vers>
    <vers num="18"> Quia non infernus confitebitur
tibi,
neque mors laudabit te;
non exspectabunt, qui descendunt in lacum,
veritatem tuam.
</vers>
    <vers num="19"> Vivens, vivens ipse confitebitur
tibi,
sicut et ego hodie;
pater filiis notam faciet veritatem tuam.
</vers>
    <vers num="20"> Domine, salvum me fac,
et ad sonum citharæ cantabimus
cunctis diebus vitæ nostræ
in domo Domini ».
</vers>
    <vers num="21"> Et iussit Isaias, ut tollerent
massam de ficis et cataplasmarent super vulnus, et sanaretur.
</vers>
    <vers num="22"> Et dixit Ezechias: « Quod
erit signum quia ascendam in domum Domini?”.</vers>
  </cap>
  <subtitulum>Capitulum 39</subtitulum>
  <cap num="39">
    <vers num="1"> In tempore illo misit
Merodachbaladan filius Baladan rex Babylonis litteras et munera ad
Ezechiam; audierat enim quod ægrotasset et convaluisset.
</vers>
    <vers num="2"> Lætatus est autem super eis Ezechias
et ostendit eis cellam thesauri sui et argentum et aurum et aromata
et oleum optimum et omnes apothecas supellectilis suæ et universa,
quæ inventa sunt in thesauris eius. Nihil fuit, quod non
ostenderet eis Ezechias in domo sua et in omni potestate sua.
</vers>
    <vers num="3"> Introivit autem Isaias propheta ad
Ezechiam regem et dixit ei: « Quid dixerunt viri isti et
unde venerunt ad te? ». Et dixit Ezechias:
« De terra longinqua venerunt ad me, de
Babylone ».
</vers>
    <vers num="4"> Et dixit: “Quid viderunt in
domo tua?”. Et dixit Ezechias: « Omnia, quæ in
domo mea sunt, viderunt; non fuit res, quam non ostenderim eis in
thesauris meis ».
</vers>
    <vers num="5"> Et dixit Isaias ad Ezechiam:
« Audi verbum Domini exercituum:
</vers>
    <vers num="6"> Ecce dies venient, et auferentur
omnia, quæ in domo tua sunt, et quæ thesaurizaverunt patres tui
usque ad diem hanc, in Babylonem; non relinquetur quidquam, dicit
Dominus.
</vers>
    <vers num="7"> Et de filiis tuis, qui exibunt de te,
quos genueris, tollent, et erunt eunuchi in palatio regis
Babylonis ».
</vers>
    <vers num="8"> Et dixit Ezechias ad Isaiam:
« Bonum verbum Domini, quod locutus est ». Et
dixit: « Dummodo fiat pax et securitas in diebus
meis ».</vers>
  </cap>
  <subtitulum>Capitulum 40</subtitulum>
  <cap num="40">
    <vers num="1"> Consolamini, consolamini populum
meum,
dicit Deus vester.
</vers>
    <vers num="2"> Loquimini ad cor Ierusalem
et clamate ad eam,
quoniam completa est militia eius,
expiata est iniquitas illius;
suscepit de manu Domini
duplicia pro omnibus peccatis suis.
</vers>
    <vers num="3"> Vox clamantis:
« In deserto parate viam Domini,
rectas facite in solitudine
semitas Dei nostri.
</vers>
    <vers num="4"> Omnis vallis exaltetur,
et omnis mons et collis humilietur;
et fiant prava in directa,
et aspera in plana:
</vers>
    <vers num="5"> et revelabitur gloria Domini,
et videbit omnis caro pariter
quod os Domini locutum est ».
</vers>
    <vers num="6"> Vox dicentis:
« Clama! ».
Et dixi: « Quid clamabo? ».
Omnis caro fenum,
et omnis gloria eius quasi flos agri;
</vers>
    <vers num="7"> exsiccatum est fenum, et cecidit
flos,
quia spiritus Domini sufflavit in eo. Vere fenum est populus.
</vers>
    <vers num="8"> Exsiccatum est fenum, et cecidit
flos;
verbum autem Dei nostri manet in æternum.
</vers>
    <vers num="9"> Super montem excelsum ascende,
tu, quæ evangelizas Sion;
exalta in fortitudine vocem tuam,
quæ evangelizas Ierusalem;
exalta, noli timere;
dic civitatibus Iudæ:
« Ecce Deus vester,
</vers>
    <vers num="10"> ecce Dominus Deus in virtute
venit,
et brachium eius dominatur:
ecce merces eius cum eo,
et præmium illius coram illo.
</vers>
    <vers num="11"> Sicut pastor gregem suum pascit,
in brachio suo congregat agnos
et in sinu suo levat;
fetas ipse portat ».
</vers>
    <vers num="12"> Quis mensus est pugillo aquas
et cælos palmo disposuit,
modio continuit pulverem terræ
et libravit in pondere montes
et colles in statera?
</vers>
    <vers num="13"> Quis direxit spiritum Domini?
Aut quis consilium suum
ostendit illi?
</vers>
    <vers num="14"> Cum quo iniit consilium, et
instruxit eum
et docuit eum semitam iustitiæ
et erudivit eum scientiam
et viam prudentiæ ostendit illi?
</vers>
    <vers num="15"> Ecce gentes quasi stilla situlæ
et quasi momentum pulveris in statera reputantur;
ecce insulæ quasi pulvis exiguus.
</vers>
    <vers num="16"> Et Libanus non sufficiet ad
succendendum,
et animalia eius non sufficient ad holocaustum.
</vers>
    <vers num="17"> Omnes gentes, quasi non sint, coram
eo;
quasi nihilum et inane reputantur ab eo.
</vers>
    <vers num="18"> Cui ergo similem facitis Deum?
Aut quam imaginem ponitis ei?
</vers>
    <vers num="19"> Sculptile conflat faber,
et aurifex auro figurat illud,
et laminis argenteis argentarius.
</vers>
    <vers num="20"> Nimis pauper, ut offerat lignum
imputribile:
exquirit sibi sapientem artificem,
ut statuat simulacrum,
quod non moveatur.
</vers>
    <vers num="21"> Numquid non scitis? Numquid non
audistis?
Numquid non annuntiatum est vobis ab initio?
Numquid non intellexistis fundamenta terræ?
</vers>
    <vers num="22"> Qui sedet super gyrum terræ,
et habitatores eius sunt quasi locustæ;
qui extendit sicut velum cælos
et expandit eos sicut tabernaculum ad inhabitandum;
</vers>
    <vers num="23"> qui redigit in nihilum
principes,
iudices terræ velut inane facit.
</vers>
    <vers num="24"> Et quidem neque plantatus neque
satus
neque radicatus in terra truncus eorum;
repente flavit in eos, et aruerunt,
et turbo quasi stipulam aufert eos.
</vers>
    <vers num="25"> « Et cui assimilabitis
me,
quasi æqualis ei sim ego? »,
dicit Sanctus.
</vers>
    <vers num="26"> Levate in excelsum oculos
vestros
et videte: Quis creavit hæc?
Qui educit in numero militiam eorum
et omnes ex nomine vocat;
præ multitudine fortitudinis et roboris virtutisque eius
neque unum deest.
</vers>
    <vers num="27"> Quare dicis, Iacob,
et loqueris, Israel:
« Abscondita est via mea a Domino,
et a Deo meo iudicium meum transit? ».
</vers>
    <vers num="28"> Numquid nescis? Aut non audisti?
Deus sempiternus Dominus,
qui creavit terminos terræ;
non deficiet neque laborabit,
nec est investigatio sapientiæ eius.
</vers>
    <vers num="29"> Qui dat lasso virtutem
et invalido robur multiplicat.
</vers>
    <vers num="30"> Deficient pueri et laborabunt,
et iuvenes lapsu labentur;
</vers>
    <vers num="31"> qui autem sperant in Domino,
mutabunt fortitudinem,
assument pennas sicut aquilæ,
current et non laborabunt,
ambulabunt et non deficient.</vers>
  </cap>
  <subtitulum>Capitulum 41</subtitulum>
  <cap num="41">
    <vers num="1"> Taceant ante me insulæ,
et gentes renovent fortitudinem;
accedant et tunc loquantur,
simul ad iudicium propinquemus.
</vers>
    <vers num="2"> Quis suscitavit ab oriente eum,
cuius gressum sequitur iustitia?
Dabit in conspectu eius gentes
et subiciet ei reges,
quos reddet quasi pulverem gladius eius,
sicut stipulam vento raptam arcus eius.
</vers>
    <vers num="3"> Persequetur eos, transibit in
pace;
semita sub pedibus eius non apparebit.
</vers>
    <vers num="4"> Quis operatus est et fecit,
vocans generationes ab exordio?
Ego Dominus, primus
et cum novissimis ego sum.
</vers>
    <vers num="5"> Viderunt insulæ et timuerunt,
extrema terræ obstupuerunt,
appropinquaverunt et accesserunt.
</vers>
    <vers num="6"> Unusquisque proximo suo
auxiliabitur
et fratri suo dicet: « Confortare ».
</vers>
    <vers num="7"> Confortabit faber aurificem,
percutiens malleo eum, qui cudit,
dicens de glutino: « Bonum est »;
et roborat eum clavis,
ut non moveatur.
</vers>
    <vers num="8"> Tu autem, Israel, serve meus,
Iacob, quem elegi,
semen Abraham amici mei,
</vers>
    <vers num="9"> quem apprehendi ab extremis
terræ,
et a longinquis eius vocavi te
et dixi tibi: « Servus meus es tu;
elegi te et non abieci te ».
</vers>
    <vers num="10"> Ne timeas, quia ego tecum sum;
ne declines, quia ego Deus tuus:
confortabo te et auxiliabor tibi
et sustentabo te dextera iustitiæ meæ.
</vers>
    <vers num="11"> Ecce confundentur et erubescent
omnes, qui irascuntur adversum te;
erunt quasi non sint
et peribunt viri, qui contradicunt tibi.
</vers>
    <vers num="12"> Quæres eos et non invenies
viros, qui rixantur tecum;
erunt quasi non sint et veluti nihilum,
viri bellantes adversum te.
</vers>
    <vers num="13"> Quia ego Dominus Deus tuus
apprehendens manum tuam
dicensque tibi: « Ne timeas;
ego auxiliabor tibi.
</vers>
    <vers num="14"> Noli timere, vermis Iacob,
homines ex Israel.
Ego auxiliabor tibi », dicit Dominus
et redemptor tuus, Sanctus Israel.
</vers>
    <vers num="15"> Ecce posui te quasi plaustrum
triturans novum,
habens rostra serrantia.
Triturabis montes et comminues
et colles quasi pulverem pones.
</vers>
    <vers num="16"> Ventilabis eos, et ventus tollet
eos,
et turbo disperget eos;
et tu exsultabis in Domino,
in Sancto Israel lætaberis.
</vers>
    <vers num="17"> Egeni et pauperes quærunt aquas, et
non sunt,
lingua eorum siti aruit.
Ego, Dominus, exaudiam eos,
Deus Israel non derelinquam eos.
</vers>
    <vers num="18"> Aperiam in decalvatis collibus
flumina
et in medio vallium fontes;
ponam desertum in stagna aquarum
et terram aridam in rivos aquarum.
</vers>
    <vers num="19"> Plantabo in deserto cedrum,
acaciam et myrtum et lignum olivæ;
ponam in solitudine abietem,
ulmum et cupressum simul,
</vers>
    <vers num="20"> ut videant et sciant
et recogitent et intellegant pariter
quia manus Domini fecit hoc,
et Sanctus Israel creavit illud.
</vers>
    <vers num="21"> Proferte causam vestram, dicit
Dominus;
afferte, si quid firmum habetis, dixit Rex Iacob.
</vers>
    <vers num="22"> Accedant et nuntient nobis,
quæcumque ventura sunt.
Priora, quæ fuerunt, nuntiate,
ut ponamus cor nostrum et sciamus novissima eorum;
et, quæ ventura sunt, indicate nobis.
</vers>
    <vers num="23"> Annuntiate, quæ ventura sunt in
futurum,
ut sciamus quia dii estis vos;
bene quoque aut male facite,
ut inspiciamus et videamus simul.
</vers>
    <vers num="24"> Ecce vos estis nihilum,
et opus vestrum nihil valet;
abominatio est, qui eligit vos.
</vers>
    <vers num="25"> Suscitavi ab aquilone,
et venit ab ortu solis;
vocavi eum nomine;
et conculcabit potentes quasi lutum
et velut plastes calcans humum.
</vers>
    <vers num="26"> Quis annuntiavit ab exordio, ut
sciamus,
et a principio, ut dicamus: « Iustum
est »?
Non est neque annuntians neque prædicens
neque audiens sermones vestros.
</vers>
    <vers num="27"> Primus ad Sion: Ecce adsunt;
et Ierusalem læta nuntiantem do.
</vers>
    <vers num="28"> Et vidi, et nemo erat,
ex istis nullus consiliator,
ut, si eos interrogarem,
responderent verbum.
</vers>
    <vers num="29"> Ecce omnes iniquitas,
vana opera eorum;
ventus et inane
simulacra eorum.</vers>
  </cap>
  <subtitulum>Capitulum 42</subtitulum>
  <cap num="42">
    <vers num="1"> Ecce servus meus, suscipiam
eum;
electus meus, complacet sibi in illo anima mea;
dedi spiritum meum super eum,
iudicium gentibus proferet.
</vers>
    <vers num="2"> Non clamabit neque vociferabitur,
nec audietur vox eius foris.
</vers>
    <vers num="3"> Calamum quassatum non conteret
et linum fumigans non exstinguet;
in veritatem proferet iudicium.
</vers>
    <vers num="4"> Non languebit nec frangetur,
donec ponat in terra iudicium;
et legem eius insulæ exspectant.
</vers>
    <vers num="5"> Hæc dicit Dominus Deus,
creans cælos et extendens eos,
firmans terram et quæ germinant ex ea,
dans flatum populo, qui est super eam,
et spiritum calcantibus eam:
</vers>
    <vers num="6"> « Ego, Dominus, vocavi te
in iustitia
et apprehendi manum tuam;
et formavi te et dedi te
in fœdus populi, in lucem gentium,
</vers>
    <vers num="7"> ut aperires oculos cæcorum
et educeres de conclusione vinctum,
de domo carceris sedentes in tenebris.
</vers>
    <vers num="8"> Ego Dominus: hoc est nomen meum;
et gloriam meam alteri non dabo
et laudem meam sculptilibus.
</vers>
    <vers num="9"> Quæ prima fuerunt, ecce
venerunt;
nova quoque ego annuntio:
antequam oriantur, audita vobis faciam ».
</vers>
    <vers num="10"> Cantate Domino canticum novum,
laus eius ab extremis terræ;
qui descenditis in mare, et plenitudo eius,
insulæ et habitatores earum.
</vers>
    <vers num="11"> Exsultent desertum et civitates
eius,
vici, quos habitat Cedar.
Iubilent habitatores Petræ,
de vertice montium clament.
</vers>
    <vers num="12"> Ponant Domino gloriam
et laudem eius in insulis nuntient.
</vers>
    <vers num="13"> Dominus sicut fortis egredietur,
sicut vir prœliator suscitabit zelum;
vociferabitur et conclamabit,
super inimicos suos prævalebit.
</vers>
    <vers num="14"> « Tacui semper, silui,
patiens fui;
sicut parturiens ululabo,
gemam et fremam simul.
</vers>
    <vers num="15"> Desertos faciam montes et colles
et omne gramen eorum exsiccabo;
et ponam flumina in insulas
et stagna arefaciam.
</vers>
    <vers num="16"> Et ducam cæcos in viam, quam
nesciunt,
et in semitis, quas ignoraverunt, ambulare eos faciam;
ponam tenebras coram eis in lucem
et prava in recta.
Hæc verba faciam eis
et non dereliquam eos ».
</vers>
    <vers num="17"> Conversi sunt retrorsum;
confundantur confusione, qui confidunt in sculptili,
qui dicunt conflatili:
« Vos dii nostri ».
</vers>
    <vers num="18"> Surdi, audite;
et cæci, intuemini ad videndum.
</vers>
    <vers num="19"> Quis cæcus sicut servus meus,
et surdus sicut nuntius, quem ego mittam?
Quis cæcus sicut qui restitutus est?
Et quis cæcus sicut servus Domini?
</vers>
    <vers num="20"> Multa vidisti, sed non servas;
aures aperuisti, sed non audis.
</vers>
    <vers num="21"> Dominus voluit propter iustitiam
suam
magnificare legem et extollere.
</vers>
    <vers num="22"> Ipse autem populus direptus et
vastatus;
in foveis conclusi omnes,
et in domibus carcerum absconditi sunt.
Facti sunt in rapinam, nec est qui eruat;
in direptionem, nec est qui dicat:
« Redde! ».
</vers>
    <vers num="23"> Quis est in vobis, qui audiat
hoc,
attendat et auscultet futura?
</vers>
    <vers num="24"> Quis dedit in direptionem Iacob
et Israel vastantibus?
Nonne Dominus ipse, cui peccavimus?
Et noluerunt in viis eius ambulare
et non audierunt legem eius.
</vers>
    <vers num="25"> Et effudit super eum indignationem
furoris sui
et forte bellum.
Et combussit eum in circuitu, et non cognovit;
et succendit eum, et non intellexit.</vers>
  </cap>
  <subtitulum>Capitulum 43</subtitulum>
  <cap num="43">
    <vers num="1"> Et nunc hæc dicit Dominus,
qui creavit te, Iacob, et formavit te, Israel:
« Noli timere, quia redemi te
et vocavi te nomine tuo; meus es tu.
</vers>
    <vers num="2"> Cum transieris per aquas, tecum
ero,
et flumina non operient te;
cum ambulaveris in igne, non combureris,
et flamma non ardebit in te,
</vers>
    <vers num="3"> quia ego Dominus Deus tuus,
Sanctus Israel, salvator tuus:
dedi propitiationem tuam Ægyptum,
Æthiopiam et Saba pro te.
</vers>
    <vers num="4"> Quoniam pretiosus factus es in oculis
meis
et gloriosus, ego diligo te
et dabo homines pro te
et populos pro anima tua.
</vers>
    <vers num="5"> Noli timere, quoniam ego tecum
sum:
ab oriente adducam semen tuum
et ab occidente congregabo te.
</vers>
    <vers num="6"> Dicam aquiloni: “Da”
et austro: “Noli prohibere;
affer filios meos de longinquo
et filias meas ab extremis terræ.
</vers>
    <vers num="7"> Omnem, qui vocatur nomine meo,
in gloriam meam creavi eum,
formavi eum et feci eum”.
</vers>
    <vers num="8"> Educ foras populum cæcum, et oculos
habentem,
surdos, et aures eis sunt.
</vers>
    <vers num="9"> Omnes gentes congregentur simul,
et colligantur nationes:
quis in eis annuntiabit istud
et priora audire nos faciet?
Dent testes suos et iustificentur
et audiant et dicant: “Vere”.
</vers>
    <vers num="10"> Vos testes mei, dicit Dominus,
et servus meus, quem elegi,
ut sciatis et credatis mihi
et intellegatis quia ego ipse sum;
ante me non est formatus Deus
et post me non erit.
</vers>
    <vers num="11"> Ego, ego sum Dominus,
et non est absque me salvator.
</vers>
    <vers num="12"> Ego, annuntiavi et salvavi;
auditum feci, et non fuit in vobis alienus;
et vos testes mei, dicit Dominus,
et ego Deus,
</vers>
    <vers num="13"> iam ab initio ego ipse.
Et non est qui de manu mea eruat; operabor, et quis avertet
illud? ».
</vers>
    <vers num="14"> Hæc dicit Dominus, redemptor
vester,
Sanctus Israel:
« Propter vos misi in Babylonem
et detraxi fugitivos universos
et Chaldæos in navibus suis gloriantes.
</vers>
    <vers num="15"> Ego Dominus, Sanctus vester,
creans Israel, rex vester ».
</vers>
    <vers num="16"> Hæc dicit Dominus,
qui dedit in mari viam
et in aquis torrentibus semitam;
</vers>
    <vers num="17"> qui eduxit quadrigam et equum,
agmen et robustum;
simul iacuerunt nec resurgent,
contriti sunt quasi linum et exstincti sunt.
</vers>
    <vers num="18"> « Ne memineritis
priorum
et antiqua ne intueamini:
</vers>
    <vers num="19"> ecce ego facio nova,
et nunc orientur: nonne cognoscitis ea?
Utique ponam in deserto viam
et in invio flumina.
</vers>
    <vers num="20"> Glorificabit me bestia agri,
dracones et struthiones,
quia dedi in deserto aquas,
flumina in invio,
ut darem potum populo meo, electo meo.
</vers>
    <vers num="21"> Populum istum formavi mihi;
laudem meam narrabunt.
</vers>
    <vers num="22"> Non me invocasti, Iacob;
immo tædio mei affectus es, Israel.
</vers>
    <vers num="23"> Non obtulisti mihi agnos holocausti
tui
et victimis tuis non glorificasti me;
non te gravavi in oblatione
nec laborem tibi præbui in ture.
</vers>
    <vers num="24"> Non emisti mihi argento calamum
et adipe victimarum tuarum non inebriasti me;
verumtamen servire me fecisti in peccatis tuis,
præbuisti mihi laborem in iniquitatibus tuis.
</vers>
    <vers num="25"> Ego, ego sum ipse, qui deleo
iniquitates tuas propter me
et peccatorum tuorum non recordabor.
</vers>
    <vers num="26"> Memorem me redde, iudicium agamus
simul:
narra, ut iustificeris.
</vers>
    <vers num="27"> Pater tuus primus peccavit,
et interpretes tui prævaricati sunt in me;
</vers>
    <vers num="28"> et contaminavi principes
sanctuarii,
dedi ad internecionem Iacob
et Israel in opprobrium ».</vers>
  </cap>
  <subtitulum>Capitulum 44</subtitulum>
  <cap num="44">
    <vers num="1"> Et nunc audi, Iacob serve
meus,
et Israel, quem elegi.
</vers>
    <vers num="2"> Hæc dicit Dominus, qui fecit te
et formavit te ab utero,
auxiliator tuus:
« Noli timere, serve meus Iacob,
et dilecte, quem elegi.
</vers>
    <vers num="3"> Effundam enim aquas super terram
sitientem
et fluenta super aridam;
effundam spiritum meum super semen tuum
et benedictionem meam super stirpem tuam:
</vers>
    <vers num="4"> et germinabunt inter herbas
quasi salices iuxta præterfluentes aquas.
</vers>
    <vers num="5"> Iste dicet: “Domini ego
sum”,
et ille vocabit se nomine Iacob;
et hic scribet manu sua: “Domino”, et inscribetur
nomine Israel ».
</vers>
    <vers num="6"> Hæc dicit Dominus, rex Israel
et redemptor eius, Dominus exercituum:
« Ego primus et ego novissimus,
et absque me non est Deus.
</vers>
    <vers num="7"> Quis similis mei? Conclamet et
annuntiet
et exponat mihi,
ex quo constitui populum antiquum;
ventura et, quæ futura sunt, annuntiet nobis.
</vers>
    <vers num="8"> Nolite timere neque conturbemini;
nonne ex tunc audire te feci et annuntiavi?
Vos estis testes mei.
Numquid est Deus absque me
aut Petra, quam ego non noverim? ».
</vers>
    <vers num="9"> Plastæ idoli omnes nihil sunt, et
pretiosa eorum non proderunt eis; testes eorum non vident neque
intellegunt, ut confundantur.
</vers>
    <vers num="10"> Quis formavit deum et sculptile
conflavit lucrum non quærens?
</vers>
    <vers num="11"> Ecce omnes participes eius
confundentur; fabri enim sunt ex hominibus: conveniant omnes,
stent; pavebunt, confundentur simul.
</vers>
    <vers num="12"> Faber ferrarius securim operatur in
prunis et in malleis format illam et polit eam in brachio
fortitudinis suæ; esurit et deficit, non bibit aquam et
lassescit.
</vers>
    <vers num="13"> Artifex lignarius extendit normam,
describit illud stilo, operatur illud scalpellis et circino
describit illud quasi imaginem viri, quasi speciosum hominem, qui
resideat in domo.
</vers>
    <vers num="14"> Succidit sibi cedros et arripit
ilicem et quercum, quæ steterat inter ligna saltus; plantavit
pinum, quam pluvia nutrivit.
</vers>
    <vers num="15"> Homini facta sunt ad comburendum;
sumit ex eis, ut calefaciat, et succendit et coquit panes. De
reliquo autem operatur deum et adorat; facit sculptile et curvatur
ante illud.
</vers>
    <vers num="16"> Medium eius comburit igne et medio
eius carnes assat, manducat assaturam et saturatur et calefit et
dicit: « Vah, calefactus sum, vidi
focum ».
</vers>
    <vers num="17"> Reliquum autem eius deum fecit,
sculptile sibi; curvatur ante illud et adorat illud et obsecrat
dicens: « Libera me, quia deus meus es
tu ».
</vers>
    <vers num="18"> Nescierunt neque intellexerunt; nam
clausit oculos eorum, ne videant et ne intellegant corde suo.
</vers>
    <vers num="19"> Non recogitant in corde suo,
scientia et intellegentia carent, ut dicant:
« Medietatem eius combussi igne et coxi super carbones
eius panes, coxi carnes et comedi et de reliquo eius abominationem
faciam; ante truncum ligni procidam? ».
</vers>
    <vers num="20"> Cinere vescitur; cor insipiens
decepit eum, et non liberabit animam suam neque dicet:
« Nonne mendacium est in dextera mea?  ».
</vers>
    <vers num="21"> Memento horum, Iacob,
et Israel, quoniam servus meus es tu;
formavi te, servus meus es tu,
Israel, non decipies me.
</vers>
    <vers num="22"> Delevi ut nubem iniquitates tuas
et quasi nebulam peccata tua;
revertere ad me,
quoniam redemi te.
</vers>
    <vers num="23"> Exsultate, cæli, quoniam hoc fecit
Dominus;
iubilate, fundamenta terræ,
resonate, montes, laudationem,
saltus et omne lignum eius,
quoniam redemit Dominus Iacob
et in Israel glorificabitur.
</vers>
    <vers num="24"> Hæc dicit Dominus, redemptor tuus
et formator tuus ex utero:
« Ego sum Dominus, qui feci omnia,
extendi cælos solus,
expandi terram; et quis mecum?
</vers>
    <vers num="25"> Qui irrita facio signa divinorum
et hariolos stultos reddo;
compello sapientes retrorsum
et scientiam eorum vanam facio;
</vers>
    <vers num="26"> qui suscito verbum servi mei
et consilium nuntiorum meorum compleo.
Qui dico Ierusalem: “Habitaberis” et civitatibus Iudæ:
“Ædificabimini”
et deserta eius suscitabo;
</vers>
    <vers num="27"> qui dico profundo:
“Desolare,
et flumina tua arefaciam”;
</vers>
    <vers num="28"> qui dico de Cyro: “Pastor meus
est
et omnem voluntatem meam complebit”;
qui dico Ierusalem: “Ædificaberis”,
et templo: “Fundaberis” ».</vers>
  </cap>
  <subtitulum>Capitulum 45</subtitulum>
  <cap num="45">
    <vers num="1"> Hæc dicit Dominus de uncto suo
Cyro:
« Apprehendi dexteram eius,
ut subiciam ante faciem eius gentes
et dorsa regum vertam
et aperiam coram eo ianuas;
et portæ non claudentur.
</vers>
    <vers num="2"> Ego ante te ibo
et montes humiliabo;
portasaereas conteram
et vectes ferreos confringam.
</vers>
    <vers num="3"> Et dabo tibi thesauros
absconditos
et divitias occultas,
ut scias quia ego Dominus,
qui vocavi te nomine tuo, Deus Israel.
</vers>
    <vers num="4"> Propter servum meum Iacob
et Israel electum meum,
et vocavi te nomine tuo;
designavi te, et non cognovisti me.
</vers>
    <vers num="5"> Ego Dominus, et non est amplius:
extra me non est Deus.
Accinxi te, et non cognovisti me,
</vers>
    <vers num="6"> ut sciant ab ortu solis et ab
occidente
quoniam absque me nullus est.
Ego Dominus, et non est alter,
</vers>
    <vers num="7"> formans lucem et creans tenebras,
faciens pacem et creans malum:
ego Dominus faciens omnia hæc.
</vers>
    <vers num="8"> Rorate, cæli, desuper, et nubes
pluant iustitiam;
aperiatur terra
et germinet salvationem;
et iustitia oriatur simul:
ego Dominus creavi eam ».
</vers>
    <vers num="9"> Væ, qui contradicit fictori suo,
testa de vasis fictilibus terræ!
Numquid dicet lutum figulo suo: « Quid
facis? »
et « Opus tuum absque manibus est »?
</vers>
    <vers num="10"> Væ, qui dicit patri:
« Quid generas? »
et mulieri: « Quid parturis? ».
</vers>
    <vers num="11"> Hæc dicit Dominus,
Sanctus Israel, plastes eius:
« Numquid ventura interrogatis me super filios meos
et super opus manuum mearum mandatis mihi?
</vers>
    <vers num="12"> Ego feci terram
et hominem super eam creavi ego;
manus meæ tetenderunt cælos,
et omni militiæ eorum mandavi.
</vers>
    <vers num="13"> Ego suscitavi eum in iustitia
et omnes vias eius dirigam;
ipse ædificabit civitatem meam
et captivitatem meam dimittet
non in pretio neque in muneribus »,
dicit Dominus exercituum.
</vers>
    <vers num="14"> Hæc dicit Dominus:
« Labor Ægypti et negotiatio Æthiopiæ
et Sabaim viri sublimes
ad te transibunt et tui erunt;
post te ambulabunt,
vincti manicis pergent et te adorabunt
teque deprecabuntur:
“Tantum in te est Deus,
et non est absque te Deus!”.
</vers>
    <vers num="15"> Vere tu es Deus absconditus,
Deus Israel, salvator.
</vers>
    <vers num="16"> Confusi sunt et erubuerunt
omnes,
simul abierunt in confusionem fabricatores idolorum.
</vers>
    <vers num="17"> Israel salvatus est in Domino salute
æterna;
non confundemini et non erubescetis
usque in sæculum sæculi.
</vers>
    <vers num="18"> Quia hæc dicit Dominus,
qui creavit cælos, ipse Deus,
qui formavit terram et fecit eam, ipse fundavit eam;
non ut vacua esset, creavit eam,
ut habitaretur, formavit eam:
« Ego Dominus, et non est alius.
</vers>
    <vers num="19"> Non in abscondito locutus sum,
in loco terræ tenebroso;
non dixi semini Iacob:
“Frustra quærite me”.
Ego Dominus loquens iustitiam,
annuntians recta.
</vers>
    <vers num="20"> Congregamini et venite et accedite
simul,
qui salvati estis ex gentibus.
Nescierunt, qui levant lignum sculpturæ suæ
et rogant deum non salvantem.
</vers>
    <vers num="21"> Annuntiate et venite et consiliamini
simul.
Quis auditum fecit hoc ab initio,
ex tunc prædixit illud?
Numquid non ego Dominus,
et non est ultra Deus absque me?
Deus iustus et salvans non est præter me.
</vers>
    <vers num="22"> Convertimini ad me et salvi
eritis,
omnes fines terræ,
quia ego Deus, et non est alius.
</vers>
    <vers num="23"> In memetipso iuravi:
Egressa est de ore meo iustitia,
verbum, quod non revertetur;
quia mihi curvabitur omne genu,
et iurabit omnis lingua ».
</vers>
    <vers num="24"> « Tantum in
Domino » dicent
« sunt iustitiæ et robur! ».
Ad eum venient et confundentur
omnes, qui repugnant ei;
</vers>
    <vers num="25"> in Domino iustificabitur et
laudabitur
omne semen Israel.</vers>
  </cap>
  <subtitulum>Capitulum 46</subtitulum>
  <cap num="46">
    <vers num="1"> Concidit Bel, incurvavit se
Nabo;
fuerunt simulacra eorum bestiis et iumentis.
Statuæ vestræ portantur, onera lassis.
</vers>
    <vers num="2"> Se incurvaverunt et conciderunt
simul;
non potuerunt salvare onus
et ipsi in captivitatem ibunt.
</vers>
    <vers num="3"> Audite me, domus Iacob
et omne residuum domus Israel,
qui portamini ab utero,
qui gestamini a vulva.
</vers>
    <vers num="4"> Usque ad senectam ego ipse
et usque ad canos ego portabo;
et ego feci et ego feram,
ego portabo et salvabo.
</vers>
    <vers num="5"> Cui assimilatis me et adæquatis
et comparatis me, et erimus similes?
</vers>
    <vers num="6"> Qui effundunt aurum de sacculo
et argentum statera ponderant,
conducunt aurificem, ut faciat deum,
et procidunt et adorant.
</vers>
    <vers num="7"> Portant illum in umeris gestantes
et ponentes in loco suo;
et stabit ac de loco suo non movebitur;
sed et si quis clamat ad eum, non respondet;
de tribulatione eius non salvabit eum.
</vers>
    <vers num="8"> Mementote istud et confundamini;
redite, prævaricatores, ad cor.
</vers>
    <vers num="9"> Recordamini prioris sæculi,
quoniam ego sum Deus,
et non est ultra Deus,
nec est similis mei.
</vers>
    <vers num="10"> Annuntians ab exordio novissimum
et ab initio, quæ necdum facta sunt,
dicens: « Consilium meum stabit,
et omnem voluntatem meam faciam ».
</vers>
    <vers num="11"> Vocans ab oriente avem rapacem
et de terra longinqua virum consilii mei;
et locutus sum et adducam illud,
decrevi et faciam illud.
</vers>
    <vers num="12"> Audite me, duri corde,
qui longe estis a iustitia.
</vers>
    <vers num="13"> Prope feci iustitiam meam, non
elongabitur;
et salus mea non morabitur:
et dabo in Sion salutem
et Israeli gloriam meam.</vers>
  </cap>
  <subtitulum>Capitulum 47</subtitulum>
  <cap num="47">
    <vers num="1"> Descende, sede in pulvere,
virgo filia Babylon;
sede in terra sine solio,
filia Chaldæorum,
quia ultra non vocaberis
mollis et tenera.
</vers>
    <vers num="2"> Tolle molam et mole farinam;
depone velum tuum,
subleva stolam, revela crura,
transi flumina.
</vers>
    <vers num="3"> Revelabitur ignominia tua,
et videbitur opprobrium tuum.
« Ultionem capiam,
nemini parcam »,
</vers>
    <vers num="4"> dicit Redemptor noster, Dominus
exercituum nomen illius,
Sanctus Israel.
</vers>
    <vers num="5"> Sede tacens et intra in tenebras,
filia Chaldæorum,
quia non vocaberis ultra
Domina regnorum.
</vers>
    <vers num="6"> Iratus sum super populum meum,
contaminavi hereditatem meam
et dedi eos in manu tua;
non posuisti eis misericordias,
super senem aggravasti iugum tuum valde
</vers>
    <vers num="7"> et dixisti: « In
sempiternum ero domina ».
Non posuisti hæc super cor tuum
neque recordata es novissimi tui.
</vers>
    <vers num="8"> Et nunc audi hæc, delicata,
quæ habitas confidenter
et dicis in corde tuo:
« Ego, et præter me non est altera, non sedebo vidua et
orbitatem ignorabo ».
</vers>
    <vers num="9"> Venient tibi duo hæc
subito in die una,
orbitas et viduitas;
repente venerunt super te
propter multitudinem maleficiorum tuorum,
propter abundantiam incantationum tuarum.
</vers>
    <vers num="10"> Et fiduciam habuisti in malitia
tua
et dixisti: « Non est qui videat me ».
Sapientia tua et scientia tua,
hæc decepit te.
Et dixisti in corde tuo:
« Ego, et præter me non est altera ».
</vers>
    <vers num="11"> Veniet super te malum,
et nescies avertere;
et irruet super te calamitas,
quam non poteris expiare;
veniet super te repente
miseria, quam nescies.
</vers>
    <vers num="12"> Sta cum incantationibus tuis
et cum multitudine maleficiorum tuorum,
in quibus laborasti ab adulescentia tua:
forte poteris iuvari, forte terrebis.
</vers>
    <vers num="13"> Defecisti in multitudine consiliorum
tuorum;
stent et salvent te, qui metiuntur cælum,
qui contemplantur sidera
et annuntiant singulis noviluniis
ventura tibi.
</vers>
    <vers num="14"> Ecce facti sunt quasi stipula,
ignis combussit eos.
Non liberabunt seipsos
de manu flammæ;
non sunt prunæ, quibus calefiant,
nec focus, ut sedeant ad eum.
</vers>
    <vers num="15"> Sic fiunt tibi incantatores tui,
in quibuscumque laborasti ab adulescentia tua;
unusquisque in via sua errat,
non est qui salvet te.</vers>
  </cap>
  <subtitulum>Capitulum 48</subtitulum>
  <cap num="48">
    <vers num="1"> Audite hoc, domus Iacob,
qui vocamini nomine Israel
et de aquis Iudæ existis,
qui iuratis in nomine Domini
et Deum Israel invocatis
non in veritate neque in iustitia.
</vers>
    <vers num="2"> De civitate enim sancta vocati
sunt
et super Deum Israel constabiliti sunt;
Dominus exercituum nomen eius.
</vers>
    <vers num="3"> Priora ex tunc annuntiavi,
et ex ore meo exierunt,
et audita feci ea;
repente operatus sum, et venerunt.
</vers>
    <vers num="4"> Scivi enim quia durus es tu,
et nervus ferreus cervix tua,
et frons tuaaerea.
</vers>
    <vers num="5"> Prædixi tibi ex tunc;
antequam venirent, indicavi tibi,
ne forte diceres: “Idolum meum operatum est hæc,
et sculptile meum et conflatile mandaverunt ista ».
</vers>
    <vers num="6"> Quæ audisti, vide omnia;
vos autem num annuntiabitis?
Audita facio tibi nova ex nunc
et occulta, quæ nescis.
</vers>
    <vers num="7"> Nunc creata sunt et non ex tunc,
et ante eorum diem, et non audisti ea,
ne forte diceres: “Ecce ego cognovi ea ».
</vers>
    <vers num="8"> Neque audisti neque cognovisti,
neque ex tunc aperta est auris tua;
scio enim quia prævaricans prævaricaris
et transgressor ex utero vocaris.
</vers>
    <vers num="9"> Propter nomen meum longe faciam
furorem meum
et propter laudem meam infrenabo me super te,
ne perdam te.
</vers>
    <vers num="10"> Ecce excoxi te, sed non quasi
argentum;
probavi te in camino paupertatis.
</vers>
    <vers num="11"> Propter me, propter me faciam,
ut non blasphemer;
et gloriam meam alteri non dabo.
</vers>
    <vers num="12"> Audi me, Iacob,
et Israel, quem ego vocavi;
ego, ego primus
et ego novissimus.
</vers>
    <vers num="13"> Manus mea fundavit terram,
et dextera mea expandit cælos;
ego voco eos, et stant simul.
</vers>
    <vers num="14"> Congregamini, omnes vos, et
audite:
Quis de eis annuntiavit hæc?
Dominus dilexit eum;
faciet voluntatem suam in Babylone
et brachium suum in Chaldæis.
</vers>
    <vers num="15"> Ego, ego locutus sum et vocavi
eum;
adduxi eum, et prospera fuit via eius.
</vers>
    <vers num="16"> Accedite ad me et audite hoc:
Non a principio in abscondito locutus sum;
ex tempore, antequam fieret, ibi eram;
et nunc Dominus Deus misit me cum spiritu suo.
</vers>
    <vers num="17"> Hæc dicit Dominus,
redemptor tuus, Sanctus Israel:
Ego Dominus Deus tuus docens te utilia,
gubernans te in via, qua ambulas.
</vers>
    <vers num="18"> Utinam attendisses mandata mea!
Facta fuisset sicut flumen pax tua,
et iustitia tua sicut gurgites maris;
</vers>
    <vers num="19"> et fuisset quasi arena semen
tuum,
et stirps uteri tui ut lapilli eius;
non interisset et non fuisset attritum
nomen eius a facie mea.
</vers>
    <vers num="20"> Egredimini de Babylone, fugite a
Chaldæis,
in voce exsultationis annuntiate;
auditum facite hoc, efferte illud usque ad extrema terræ,
dicite: « Redemit Dominus servum suum
Iacob ».
</vers>
    <vers num="21"> Non sitierunt, cum per desertum
duceret eos;
aquam de petra produxit eis
et scidit petram, et fluxerunt aquæ.
</vers>
    <vers num="22"> Non est pax impiis, dicit
Dominus.</vers>
  </cap>
  <subtitulum>Capitulum 49</subtitulum>
  <cap num="49">
    <vers num="1"> Audite me, insulæ, et attendite,
populi de longe;
Dominus ab utero vocavit me,
de ventre matris meæ recordatus est nominis mei;
</vers>
    <vers num="2"> et posuit os meum quasi gladium
acutum,
in umbra manus suæ protexit me
et posuit me sicut sagittam electam,
in pharetra sua abscondit me
</vers>
    <vers num="3"> et dixit mihi: « Servus
meus es tu,
Israel, in quo gloriabor ».
</vers>
    <vers num="4"> Et ego dixi: « In vacuum
laboravi,
sine causa et vane fortitudinem meam consumpsi;
verumtamen iudicium meum cum Domino,
et merces mea cum Deo meo ».
</vers>
    <vers num="5"> Et nunc dicit Dominus,
qui formavit me ex utero servum sibi,
ut reducerem Iacob ad eum,
et Israel ei congregaretur;
et glorificatus sum in oculis Domini,
et Deus meus factus est fortitudo mea.
</vers>
    <vers num="6"> Et dixit: « Parum est ut
sis mihi servus
ad suscitandas tribus Iacob
et reliquias Israel reducendas:
dabo te in lucem gentium,
ut sit salus mea usque ad extremum terræ ».
</vers>
    <vers num="7"> Hæc dicit Dominus,
redemptor Israel, Sanctus eius,
ad contemptum in anima,
ad abominatum in gente,
ad servum dominorum:
« Reges videbunt et consurgent,
principes quoque et adorabunt,
propter Dominum, quia fidelis est,
Sanctum Israel, qui elegit te ».
</vers>
    <vers num="8"> Hæc dicit Dominus:
« In tempore beneplaciti exaudivi te
et in die salutis auxiliatus sum tui;
et servavi te et dedi te in fœdus populi,
ut suscitares terram
et distribueres hereditates dissipatas;
</vers>
    <vers num="9"> ut diceres his, qui vincti sunt:
“Exite”,
et his, qui in tenebris: “Revelamini”.
Super vias pascentur,
et in omnibus collibus decalvatis pascua eorum;
</vers>
    <vers num="10"> non esurient neque sitient,
et non percutiet eos æstus vel sol,
quia miserator eorum reget eos
et ad fontes aquarum adducet eos.
</vers>
    <vers num="11"> Et ponam omnes montes meos in
viam,
et semitæ meæ exaltabuntur.
</vers>
    <vers num="12"> Ecce isti de longe venient,
et ecce illi ab aquilone et mari,
et isti de terra Sinim ».
</vers>
    <vers num="13"> Laudate, cæli, et exsulta,
terra;
iubilate, montes, laudem,
quia consolatur Dominus populum suum
et pauperum suorum miseretur.
</vers>
    <vers num="14"> Et dixit Sion:
« Dereliquit me Dominus,
et Dominus oblitus est mei ».
</vers>
    <vers num="15"> Numquid oblivisci potest mulier
infantem suum,
ut non misereatur filio uteri sui?
Et si illa oblita fuerit,
ego tamen non obliviscar tui.
</vers>
    <vers num="16"> Ecce in manibus meis descripsi
te;
muri tui coram me semper.
</vers>
    <vers num="17"> Festinant structores tui;
destruentes te et dissipantes a te exibunt.
</vers>
    <vers num="18"> Leva in circuitu oculos tuos et
vide:
omnes isti congregati sunt, venerunt tibi.
« Vivo ego, dicit Dominus,
quia omnibus his velut ornamento vestieris
et circumdabis tibi eos quasi sponsa ».
</vers>
    <vers num="19"> Quia ruinæ tuæ et solitudines
tuæ
et terra eversa:
nunc angusta eris præ habitatoribus;
et longe erunt, qui devorabant te.
</vers>
    <vers num="20"> Adhuc dicent in auribus tuis
filii orbitatis tuæ:
« Angustus est mihi locus;
fac spatium mihi, ut habitem ».
</vers>
    <vers num="21"> Et dices in corde tuo:
« Quis genuit mihi istos?
Ego orbata et non pariens,
transmigrata et captiva;
et istos quis enutrivit?
Ecce ego relicta eram sola;
et isti ubi erant? ».
</vers>
    <vers num="22"> Hæc dicit Dominus Deus:
« Ecce levabo ad gentes manum meam
et ad populos exaltabo signum meum;
et afferent filios tuos in ulnis,
et filiæ tuæ super umeros portabuntur.
</vers>
    <vers num="23"> Et erunt reges nutricii tui,
et reginæ nutrices tuæ;
vultu in terram demisso adorabunt te
et pulverem pedum tuorum lingent.
Et scies quia ego Dominus:
non confundentur, qui sperant in me ».
</vers>
    <vers num="24"> Numquid tolletur a forti præda,
aut, quod captum fuerit, a robusto salvari poterit?
</vers>
    <vers num="25"> Quia hæc dicit Dominus:
« Equidem et captivus a forti tolletur,
et, quod ablatum fuerit a robusto, salvabitur;
cum his, qui contendebant tecum, ego contendam
et filios tuos ego salvabo.
</vers>
    <vers num="26"> Et cibabo hostes tuos carnibus
suis,
et quasi musto sanguine suo inebriabuntur;
et sciet omnis caro quia ego Dominus salvator tuus,
et redemptor tuus Fortis Iacob ».</vers>
  </cap>
  <subtitulum>Capitulum 50</subtitulum>
  <cap num="50">
    <vers num="1"> Hæc dicit Dominus:
« Ubinam est liber repudii matris vestræ,
quo dimisi eam?
Aut quis est creditor meus,
cui vendidi vos?
Ecce in iniquitatibus vestris venditi estis,
et in sceleribus vestris dimissa est mater vestra.
</vers>
    <vers num="2"> Cur veni, et non erat vir,
vocavi, et non erat qui responderet?
Numquid abbreviata est manus mea,
ut non possim redimere?
Aut non est in me virtus ad liberandum?
Ecce in increpatione mea exsiccabo mare,
ponam flumina in siccum;
computrescent pisces sine aqua
et morientur in siti.
</vers>
    <vers num="3"> Induam cælos luctu
et saccum ponam operimentum eorum ».
</vers>
    <vers num="4"> Dominus Deus dedit mihi linguam
eruditam,
ut sciam sustentare eum, qui lassus est, verbo;
excitat mane, mane excitat mihi aurem,
ut audiam quasi discipulus.
</vers>
    <vers num="5"> Dominus Deus aperuit mihi aurem;
ego autem non rebellavi, retrorsum non abii.
</vers>
    <vers num="6"> Dorsum meum dedi percutientibus
et genas meas vellentibus:
faciem meam non averti
ab increpationibus et sputis.
</vers>
    <vers num="7"> Dominus Deus auxiliator meus;
ideo non sum confusus,
ideo posui faciem meam ut petram durissimam
et scio quoniam non confundar.
</vers>
    <vers num="8"> Iuxta est qui iustificat me;
quis contradicet mihi? Stemus simul.
Quis est adversarius meus? Accedat ad me.
</vers>
    <vers num="9"> Ecce Dominus Deus auxiliator
meus;
quis est qui condemnet me?
Ecce omnes quasi vestimentum conterentur,
tinea comedet eos.
</vers>
    <vers num="10"> Quis ex vobis timet Dominum,
audiens vocem servi sui?
Qui ambulavit in tenebris,
et non est lumen ei,
speret in nomine Domini
et innitatur super Deum suum.
</vers>
    <vers num="11"> Ecce vos omnes, qui accenditis
ignem,
accincti sagittis,
ambulate in lumine ignis vestri
et in sagittis, quas succendistis.
De manu mea factum est hoc vobis;
in doloribus recumbetis.</vers>
  </cap>
  <subtitulum>Capitulum 51</subtitulum>
  <cap num="51">
    <vers num="1"> Audite me, qui sequimini
iustitiam,
qui quæritis Dominum;
attendite ad petram, unde excisi estis,
et ad cavernam laci, de qua præcisi estis.
</vers>
    <vers num="2"> Attendite ad Abraham patrem
vestrum
et ad Saram, quæ peperit vos;
quia unum vocavi eum
et benedixi ei et multiplicavi eum.
</vers>
    <vers num="3"> Consolatur enim Dominus Sion,
consolatur omnes ruinas eius;
et ponit desertum eius quasi Eden
et solitudinem eius quasi hortum Domini.
Gaudium et lætitia invenietur in ea,
gratiarum actio et vox laudis.
</vers>
    <vers num="4"> Attendite ad me, popule meus;
et nationes, me audite,
quia lex a me exiet,
et iudicium meum in lucem populorum statuam.
</vers>
    <vers num="5"> Prope est iustitia mea,
egressa est salus mea,
et brachia mea populos iudicabunt;
in me insulæ sperabunt
et ad brachium meum attendent.
</vers>
    <vers num="6"> Levate in cælum oculos vestros
et inspicite in terram deorsum,
quia cæli sicut fumus liquescent,
et terra sicut vestimentum atteretur,
et habitatores eius sicut hæc interibunt.
Salus autem mea in sempiternum erit,
et iustitia mea non deficiet.
</vers>
    <vers num="7"> Audite me, qui scitis iustitiam,
popule, in cuius corde est lex mea:
nolite timere opprobrium hominum
et blasphemias eorum ne metuatis.
</vers>
    <vers num="8"> Sicut enim vestimentum sic comedet
eos vermis,
et sicut lanam sic devorabit eos tinea;
iustitia autem mea in sempiternum erit,
et salus mea in generationes generationum.
</vers>
    <vers num="9"> Consurge, consurge, induere
fortitudinem,
brachium Domini;
consurge sicut in diebus antiquis,
in generationibus sæculorum.
Numquid non tu percussisti Rahab,
vulnerasti draconem?
</vers>
    <vers num="10"> Numquid non tu siccasti mare,
aquam abyssi vehementis,
qui posuisti profundum maris viam,
ut transirent liberati?
</vers>
    <vers num="11"> Et redempti a Domino revertentur
et venient in Sion laudantes;
et lætitia sempiterna super capita eorum,
gaudium et lætitiam obtinebunt;
fugiet dolor et gemitus.
</vers>
    <vers num="12"> Ego, ego ipse consolator vester.
Quis tu, ut timeas ab homine mortali
et a filio hominis, qui quasi fenum ita arescet?
</vers>
    <vers num="13"> Et oblitus es Domini factoris
tui,
qui tetendit cælos et fundavit terram;
et formidasti iugiter tota die
a facie furoris eius, qui te tribulabat,
cum parabat ad perdendum.
Ubi nunc est furor tribulantis?
</vers>
    <vers num="14"> Cito captivus liberabitur
et non morietur in fovea,
nec deficiet panis eius.
</vers>
    <vers num="15"> Ego enim sum Dominus Deus tuus,
qui conturbo mare,
et intumescunt fluctus eius;
Dominus exercituum nomen eius.
</vers>
    <vers num="16"> Posui verba mea in ore tuo
et in umbra manus meæ protexi te,
cum extendebam cælos et fundabam terram
et dicebam ad Sion: “Populus meus es tu ».
</vers>
    <vers num="17"> Elevare, elevare, consurge,
Ierusalem,
quæ bibisti de manu Domini calicem iræ eius;
poculum soporis bibisti,
epotasti.
</vers>
    <vers num="18"> Non est qui sustentet eam
ex omnibus filiis, quos genuit;
et non est qui apprehendat manum eius
ex omnibus filiis, quos enutrivit.
</vers>
    <vers num="19"> Duo sunt quæ occurrerunt tibi;
quis contristabitur super te?
Vastitas et contritio et fames et gladius;
quis consolabitur te?
</vers>
    <vers num="20"> Filii tui defecerunt,
iacent in capite omnium viarum
sicut oryx illaqueatus,
pleni indignatione Domini,
increpatione Dei tui.
</vers>
    <vers num="21"> Idcirco audi hoc, paupercula
et ebria, sed non a vino.
</vers>
    <vers num="22"> Hæc dicit dominator tuus,
Dominus et Deus tuus, qui contendit pro populo suo:
« Ecce tuli de manu tua calicem soporis,
poculum indignationis meæ;
non adicies, ut bibas illum ultra.
</vers>
    <vers num="23"> Et ponam illum in manu eorum, qui te
humiliaverunt
et dixerunt tibi: “Incurvare, ut transeamus”;
et ponebas ut terram dorsum tuum
et quasi viam transeuntibus ».</vers>
  </cap>
  <subtitulum>Capitulum 52</subtitulum>
  <cap num="52">
    <vers num="1"> Consurge, consurge,
induere fortitudine tua, Sion;
induere vestimentis gloriæ tuæ,
Ierusalem, civitas sanctitatis,
quia non adiciet ultra, ut pertranseat per te
incircumcisus et immundus.
</vers>
    <vers num="2"> Excutere de pulvere, consurge,
captiva Ierusalem;
solve vincula colli tui,
captiva filia Sion.
</vers>
    <vers num="3"> Quia hæc dicit Dominus:
« Gratis venumdati estis et sine argento
redimemini ».
</vers>
    <vers num="4"> Quia hæc dicit Dominus Deus:
« In Ægyptum descendit populus meus in principio, ut
colonus esset ibi; et Assur sine causa oppressit eum.
</vers>
    <vers num="5"> Et nunc quid mihi est hic, dicit
Dominus, quoniam ablatus est populus meus gratis? Dominatores eius
ululant, dicit Dominus, et iugiter tota die nomen meum
blasphematur.
</vers>
    <vers num="6"> Propter hoc sciet populus meus nomen
meum in die illa, quia ego ipse, qui loquebar: “Ecce
adsum” ».
</vers>
    <vers num="7"> Quam pulchri super montes
pedes annuntiantis, prædicantis pacem,
annuntiantis bonum, prædicantis salutem,
dicentis Sion: “Regnavit Deus tuus!”.
</vers>
    <vers num="8"> Vox speculatorum tuorum: levaverunt
vocem,
simul exsultabunt,
quia oculo ad oculum videbunt,
cum redierit Dominus ad Sion.
</vers>
    <vers num="9"> Gaudete et exsultate simul,
deserta Ierusalem,
quia consolatus est Dominus populum suum,
redemit Ierusalem.
</vers>
    <vers num="10"> Nudavit Dominus brachium sanctum
suum
in oculis omnium gentium;
et videbunt omnes fines terræ
salutare Dei nostri.
</vers>
    <vers num="11"> Recedite, recedite, exite inde,
pollutum nolite tangere;
exite de medio eius, mundamini,
qui fertis vasa Domini.
</vers>
    <vers num="12"> Quoniam non in festinatione
exibitis
nec in fuga properabitis;
præcedet enim vos Dominus,
et colliget vos Deus Israel.
</vers>
    <vers num="13"> Ecce prospere aget servus meus;
exaltabitur et elevabitur et sublimis erit valde.
</vers>
    <vers num="14"> Sicut obstupuerunt super eum
multi,
sic deformis erat, quasi non esset hominis species eius,
filiorum hominis aspectus eius,
</vers>
    <vers num="15"> sic disperget gentes multas.
Super ipsum continebunt reges os suum,
quia, quæ non sunt narrata eis, viderunt
et, quæ non audierunt, contemplati sunt.</vers>
  </cap>
  <subtitulum>Capitulum 53</subtitulum>
  <cap num="53">
    <vers num="1"> « Quis credidit auditui
nostro,
et brachium Domini cui revelatum est?
</vers>
    <vers num="2"> Et ascendit sicut virgultum coram
eo
et sicut radix de terra sitienti.
Non erat species ei neque decor, ut aspiceremus eum,
et non erat aspectus, ut desideraremus eum.
</vers>
    <vers num="3"> Despectus erat et novissimus
virorum,
vir dolorum et sciens infirmitatem,
et quasi abscondebamus vultum coram eo;
despectus, unde nec reputabamus eum.
</vers>
    <vers num="4"> Vere languores nostros ipse tulit
et dolores nostros ipse portavit;
et nos putavimus eum quasi plagatum,
percussum a Deo et humiliatum.
</vers>
    <vers num="5"> Ipse autem vulneratus est propter
iniquitates nostras,
attritus est propter scelera nostra;
disciplina pacis nostræ super eum,
et livore eius sanati sumus.
</vers>
    <vers num="6"> Omnes nos quasi oves erravimus,
unusquisque in viam suam declinavit;
et posuit Dominus in eo
iniquitatem omnium nostrum ».
</vers>
    <vers num="7"> Afflictus est et ipse subiecit se
et non aperuit os suum;
sicut agnus, qui ad occisionem ducitur,
et quasi ovis, quæ coram tondentibus se obmutuit
et non aperuit os suum.
</vers>
    <vers num="8"> Angustia et iudicio sublatus est.
De generatione eius quis curabit?
Quia abscissus est de terra viventium;
propter scelus populi mei percussus est ad mortem.
</vers>
    <vers num="9"> Et posuerunt sepulcrum eius cum
impiis,
cum divitibus tumulum eius,
eo quod iniquitatem non fecerit,
neque dolus fuerit in ore eius.
</vers>
    <vers num="10"> Et Dominus voluit conterere eum
infirmitate.
Si posuerit in piaculum animam suam,
videbit semen longævum,
et voluntas Domini in manu eius prosperabitur.
</vers>
    <vers num="11"> Propter laborem animæ eius
videbit lucem, saturabitur in scientia sua.
Iustificabit iustus servus meus multos
et iniquitates eorum ipse portabit.
</vers>
    <vers num="12"> Ideo dispertiam ei multos,
et cum fortibus dividet spolia,
pro eo quod tradidit in mortem animam suam
et cum sceleratis reputatus est;
et ipse peccatum multorum tulit
et pro transgressoribus rogat.</vers>
  </cap>
  <subtitulum>Capitulum 54</subtitulum>
  <cap num="54">
    <vers num="1"> Exsulta, sterilis, quæ non
peperisti,
lætare, gaude, quæ non parturisti,
quoniam multi sunt filii desertæ
magis quam filii nuptæ, dicit Dominus.
</vers>
    <vers num="2"> Dilata locum tentorii tui
et pelles tabernaculorum tuorum extende, ne parcas;
longos fac funiculos tuos
et clavos tuos consolida.
</vers>
    <vers num="3"> Ad dexteram enim et ad lævam
penetrabis,
et semen tuum hereditabit gentes,
quæ civitates desertas inhabitabunt.
</vers>
    <vers num="4"> Noli timere, quia non
confunderis,
neque erubescas, quia non te pudebit;
nam confusionis adulescentiæ tuæ oblivisceris
et opprobrii viduitatis tuæ non recordaberis amplius.
</vers>
    <vers num="5"> Qui enim fecit te, erit sponsus
tuus,
Dominus exercituum nomen eius;
et redemptor tuus Sanctus Israel,
Deus omnis terræ vocabitur.
</vers>
    <vers num="6"> Quia ut mulierem derelictam et
mærentem spiritu
vocavit te Dominus,
et uxorem ab adulescentia abiectam
dixit Deus tuus.
</vers>
    <vers num="7"> Ad punctum in modico dereliqui te
et in miserationibus magnis congregabo te.
</vers>
    <vers num="8"> In momento indignationis
abscondi faciem meam parumper a te
et in misericordia sempiterna misertus sum tui,
dixit redemptor tuus Dominus.
</vers>
    <vers num="9"> Sicut in diebus Noe istud mihi
est,
cui iuravi, ne inducerem aquas Noe ultra supra terram;
sic iuravi, ut non irascar tibi
et non increpem te.
</vers>
    <vers num="10"> Montes enim recedent,
et colles movebuntur,
misericordia autem mea non recedet a te,
et fœdus pacis meæ non movebitur,
dixit miserator tuus Dominus.
</vers>
    <vers num="11"> Paupercula, tempestate convulsa
absque ulla consolatione,
ecce ego sternam super carbunculos lapides tuos
et fundabo te in sapphiris;
</vers>
    <vers num="12"> et ponam iaspidem propugnacula
tua
et portas tuas in lapides pretiosos
et omnes terminos tuos in lapides desiderabiles.
</vers>
    <vers num="13"> Universi filii tui erunt discipuli
Domini,
et magna erit pax filiis tuis;
</vers>
    <vers num="14"> in iustitia fundaberis.
Procul eris ab oppressione, quia non timebis,
et a pavore, quia non appropinquabit tibi.
</vers>
    <vers num="15"> Ecce, si impetus fiet, non erit ex
me; qui impetum fecerit in te, cadet contra te.
</vers>
    <vers num="16"> Ecce, ego creavi fabrum
sufflantem in igne prunas
et proferentem vas in opus suum;
et ego creavi etiam vastatorem ad disperdendum.
</vers>
    <vers num="17"> Omne vas, quod fictum est contra te,
frustra erit.
Et omnem linguam insurgentem tibi in iudicio confutabis:
hæc est hereditas servorum Domini
et iustitia eorum ex me, dicit Dominus.</vers>
  </cap>
  <subtitulum>Capitulum 55</subtitulum>
  <cap num="55">
    <vers num="1"> Heu! Omnes sitientes, venite ad
aquas;
et, qui non habetis argentum, properate,
emite et comedite, venite, emite absque argento
et absque ulla commutatione vinum et lac.
</vers>
    <vers num="2"> Quare appenditis argentum non in
panibus
et laborem vestrum non in saturitate?
Audite, audientes me, et comedite bonum,
ut delectetur in crassitudine anima vestra.
</vers>
    <vers num="3"> Inclinate aurem vestram et venite ad
me;
audite, ut vivat anima vestra,
et feriam vobiscum pactum sempiternum,
misericordias David fideles.
</vers>
    <vers num="4"> Ecce testem populis dedi eum,
ducem ac præceptorem gentibus.
</vers>
    <vers num="5"> Ecce gentem, quam nesciebas,
vocabis,
et gentes, quæ te non cognoverunt, ad te current,
propter Dominum Deum tuum
et Sanctum Israel, quia glorificavit te.
</vers>
    <vers num="6"> Quærite Dominum, dum inveniri
potest;
invocate eum, dum prope est.
</vers>
    <vers num="7"> Derelinquat impius viam suam,
et vir iniquus cogitationes suas;
et revertatur ad Dominum, et miserebitur eius,
et ad Deum nostrum, quoniam multus est ad ignoscendum.
</vers>
    <vers num="8"> Non enim cogitationes meæ
cogitationes vestræ,
neque viæ vestræ viæ meæ, dicit Dominus.
</vers>
    <vers num="9"> Quia sicut exaltantur cæli a
terra,
sic exaltatæ sunt viæ meæ a viis vestris,
et cogitationes meæ a cogitationibus vestris.
</vers>
    <vers num="10"> Et quomodo descendit imber et nix de
cælo
et illuc ultra non revertitur,
sed inebriat terram et infundit eam
et germinare eam facit
et dat semen serenti et panem comedenti,
</vers>
    <vers num="11"> sic erit verbum meum, quod
egredietur de ore meo:
non revertetur ad me vacuum,
sed faciet, quæcumque volui,
et prosperabitur in his, ad quæ misi illud.
</vers>
    <vers num="12"> Quia in lætitia egrediemini
et in pace deducemini;
montes et colles cantabunt coram vobis laudem,
et omnia ligna regionis plaudent manu.
</vers>
    <vers num="13"> Pro vepribus ascendet cupressus,
et pro urtica crescet myrtus;
et erit Domino in gloriam,
in signum æternum, quod non auferetur.</vers>
  </cap>
  <subtitulum>Capitulum 56</subtitulum>
  <cap num="56">
    <vers num="1"> Hæc dicit Dominus:
« Custodite iudicium et facite
iustitiam,
quia iuxta est salus mea, ut veniat,
et iustitia mea, ut reveletur ».
</vers>
    <vers num="2"> Beatus vir, qui facit hoc,
et filius hominis, qui apprehendit istud,
custodiens sabbatum, ne polluat illud,
custodiens manum suam, ne faciat omne malum.
</vers>
    <vers num="3"> Et non dicat filius advenæ, qui
adhæret Domino,
dicens: « Separatione dividet me Dominus a populo
suo ».
Et non dicat eunuchus:
« Ecce, ego lignum aridum ».
</vers>
    <vers num="4"> Quia hæc dicit Dominus eunuchis:
« Qui custodierint sabbata mea
et elegerint, quæ ego volui,
et tenuerint fœdus meum,
</vers>
    <vers num="5"> dabo eis in domo mea et in muris
meis
locum et nomen melius a filiis et filiabus:
nomen sempiternum dabo eis,
quod non peribit.
</vers>
    <vers num="6"> Et filios advenæ, qui adhærent
Domino,
ut colant eum,
ut diligant nomen Domini,
ut sint ei in servos,
omnes custodientes sabbatum, ne polluant illud,
et tenentes fœdus meum,
</vers>
    <vers num="7"> adducam eos in montem sanctum
meum
et lætificabo eos in domo orationis meæ:
holocausta eorum et victimæ eorum
placebunt mihi super altari meo,
quia domus mea domus orationis
vocabitur cunctis populis ».
</vers>
    <vers num="8"> Ait Dominus Deus, qui congregat
dispersos Israel:
« Adhuc congregabo ad eum præter congregatos
eius ».
</vers>
    <vers num="9"> Omnes bestiæ agri, venite ad
devorandum,
universæ bestiæ saltus.
</vers>
    <vers num="10"> Speculatores eius cæci, omnes
nescierunt;
universi sunt canes muti non valentes latrare,
insanientes, cubantes, amantes soporem;
</vers>
    <vers num="11"> et canes voraces nescierunt
saturitatem,
ipsi pastores ignoraverunt intellegentiam:
omnes in viam suam declinaverunt,
unusquisque ad avaritiam suam,
a summo usque ad novissimum.
</vers>
    <vers num="12"> « Venite, sumam vinum, et
impleamur ebrietate;
et cras erit sicut hodie
et multo amplius ».</vers>
  </cap>
  <subtitulum>Capitulum 57</subtitulum>
  <cap num="57">
    <vers num="1"> Iustus perit, et non est qui
recogitet in corde suo;
et viri misericordiæ colliguntur,
tamen non est qui intellegat:
a facie enim malitiæ collectus est iustus.
</vers>
    <vers num="2"> In pacem ingreditur, requiescit in
cubili suo,
qui ambulat in directione sua.
</vers>
    <vers num="3"> Vos autem accedite huc, filii
auguratricis,
semen adulteri et fornicariæ.
</vers>
    <vers num="4"> Super quem luditis?
Super quem dilatatis os et eicitis linguam?
Numquid non vos filii scelesti, semen mendax,
</vers>
    <vers num="5"> qui exardescitis in terebinthis
subter omne lignum frondosum,
immolantes parvulos in vallibus
subter scissuras petrarum?
</vers>
    <vers num="6"> In partibus vallis pars tua,
hæ sunt sors tua;
et ipsis effundisti libamen, obtulisti sacrificium.
Numquid super his consolabor?
</vers>
    <vers num="7"> Super montem excelsum et sublimem
posuisti cubile tuum,
et illuc ascendisti, ut immolares hostias.
</vers>
    <vers num="8"> Et post ostium et postem posuisti
memoriale tuum;
nam longe a me discooperuisti et ascendisti,
dilatasti cubile tuum,
et pepigisti cum eis fœdus;
dilexisti stratum eorum, manum respexisti.
</vers>
    <vers num="9"> Et ingressa es ad regem cum
unguento
et multiplicasti pigmenta tua;
misisti legatos tuos procul
et humiliata es usque ad inferos.
</vers>
    <vers num="10"> In multitudine viæ tuæ
laborasti;
non dixisti: « Vanum est! ».
Vitam manus tuæ invenisti,
propterea non ægrotasti.
</vers>
    <vers num="11"> Pro quo sollicita timuisti,
quia mentita es et mei non es recordata
neque cogitasti in corde tuo?
Nonne, quia ego tacui et longo tempore,
me non times?
</vers>
    <vers num="12"> Ego annuntiabo iustitiam tuam
et opera tua, quæ non proderunt tibi.
</vers>
    <vers num="13"> Cum clamaveris, liberent te lucra
tua;
et omnia illa auferet ventus, tollet aura.
Qui autem fiduciam habet in me, hereditabit terram
et possidebit montem sanctum meum.
</vers>
    <vers num="14"> Et dicent: « Sternite,
sternite,
parate viam, auferte offendicula de via populi
mei ».
</vers>
    <vers num="15"> Quia hæc dicit Excelsus et
Sublimis,
habitans æternitatem, et sanctum nomen eius:
« Excelsus et sanctus habito
et cum contrito et humili spiritu,
ut vivificem spiritum humilium
et vivificem cor contritorum.
</vers>
    <vers num="16"> Non enim in sempiternum litigabo
neque usque ad finem irascar,
quia spiritus a facie mea deficeret,
halitus, quem ego feci.
</vers>
    <vers num="17"> Propter iniquitatem avaritiæ eius
iratus sum et percussi eum,
abscondi faciem meam et indignatus sum;
et abiit vagus in via cordis sui.
</vers>
    <vers num="18"> Vias eius vidi et sanabo eum et
reducam eum
et reddam consolationes ipsi et lugentibus eius.
</vers>
    <vers num="19"> Creo fructum labiorum pacem;
pacem ei, qui longe est et qui prope, dixit Dominus,
et sanabo eum ».
</vers>
    <vers num="20"> Impii autem quasi mare fervens,
quod quiescere non potest,
et redundant fluctus eius in limum et lutum.
</vers>
    <vers num="21"> Non est pax impiis, dicit Deus
meus.</vers>
  </cap>
  <subtitulum>Capitulum 58</subtitulum>
  <cap num="58">
    <vers num="1"> Clama fortiter, ne cesses;
quasi tuba exalta vocem tuam
et annuntia populo meo scelera eorum
et domui Iacob peccata eorum.
</vers>
    <vers num="2"> Me etenim de die in diem quærunt et
scire vias meas volunt,
quasi gens, quæ iustitiam fecerit
et iudicium Dei sui non dereliquerit.
Rogant me iudicia iustitiæ,
appropinquare Deum volunt.
</vers>
    <vers num="3"> « Quare ieiunavimus, et
non aspexisti,
humiliavimus animam nostram, et nescisti? ».
Ecce, in die ieiunii vestri agitis negotia
et omnes operarios vestros opprimitis.
</vers>
    <vers num="4"> Ecce, ad lites et contentiones
ieiunatis
et percutitis pugno impie.
Nolite ieiunare sicut hodie,
ut audiatur in excelso clamor vester.
</vers>
    <vers num="5"> Numquid tale est ieiunium, quod
elegi,
dies, quo homo affligit animam suam?
Numquid contorquere quasi iuncum caput suum
et saccum et cinerem sternere?
Numquid istud vocabis ieiunium
et diem acceptabilem Domino?
</vers>
    <vers num="6"> Nonne hoc est ieiunium, quod
elegi:
dissolvere vincula iniqua,
solvere funes iugi,
dimittere eos, qui confracti sunt, liberos,
et omne iugum dirumpere?
</vers>
    <vers num="7"> Nonne frangere esurienti panem
tuum,
et egenos, vagos inducere in domum?
Cum videris nudum, operi eum
et carnem tuam ne despexeris.
</vers>
    <vers num="8"> Tunc erumpet quasi aurora lumen
tuum,
et sanatio tua citius orietur;
et anteibit faciem tuam iustitia tua,
et gloria Domini colliget te.
</vers>
    <vers num="9"> Tunc invocabis, et Dominus
exaudiet;
clamabis, et dicet: « Ecce adsum ».
Si abstuleris de medio tui iugum
et desieris extendere digitum
et loqui iniquitatem;
</vers>
    <vers num="10"> si effuderis esurienti animam
tuam
et animam afflictam satiaveris,
orietur in tenebris lux tua,
et caligo tua erit sicut meridies.
</vers>
    <vers num="11"> Et te ducet Dominus semper,
et satiabit in locis aridis animam tuam
et ossa tua firmabit;
et eris quasi hortus irriguus
et sicut fons aquarum,
cuius non deficient aquæ.
</vers>
    <vers num="12"> Et reædificabit gens tua ruinas
antiquas;
fundamenta generationis et generationis suscitabis:
et vocaberis restitutor ruinarum,
instaurator viarum, ut habitentur.
</vers>
    <vers num="13"> Si averteris a sabbato pedem
tuum,
facere negotia tua in die sancto meo,
et vocaveris sabbatum delicias
et diem Domino sacrum gloriosum;
et glorificaveris eum relinquens vias tuas
et negotia tua et sermones tuos,
</vers>
    <vers num="14"> tunc delectaberis super Domino;
et vehi te faciam super altitudines terræ
et cibabo te hereditate Iacob patris tui.
Os enim Domini locutum est.</vers>
  </cap>
  <subtitulum>Capitulum 59</subtitulum>
  <cap num="59">
    <vers num="1"> Ecce non est abbreviata manus
Domini,
ut salvare nequeat,
neque aggravata est auris eius,
ut non exaudiat;
</vers>
    <vers num="2"> sed iniquitates vestræ
diviserunt
inter vos et Deum vestrum,
et peccata vestra absconderunt faciem eius
a vobis, ne exaudiret.
</vers>
    <vers num="3"> Manus enim vestræ pollutæ sunt
sanguine,
et digiti vestri iniquitate;
labia vestra locuta sunt mendacium,
et lingua vestra iniquitatem fatur.
</vers>
    <vers num="4"> Non est qui invocet iustitiam,
neque est qui iudicet vere;
confidunt in nihilo et loquuntur vanitates:
conceperunt laborem et pepererunt iniquitatem.
</vers>
    <vers num="5"> Ova aspidum rumpunt
et telas araneæ texunt;
qui comederit de ovis eorum, morietur,
et, quod fractum est, erumpet in regulum.
</vers>
    <vers num="6"> Telæ eorum non erunt in
vestimentum,
neque operientur operibus suis;
opera eorum opera iniquitatis,
et facinora violentiæ in manibus eorum.
</vers>
    <vers num="7"> Pedes eorum ad malum currunt
et festinant, ut effundant sanguinem innocentem;
cogitationes eorum cogitationes iniquitatis,
vastitas et contritio in viis eorum.
</vers>
    <vers num="8"> Viam pacis nescierunt,
et non est iudicium in gressibus eorum;
semitæ eorum incurvatæ sunt eis:
omnis, qui calcat in eis, ignorat pacem.
</vers>
    <vers num="9"> Propter hoc elongatum est iudicium a
nobis,
et non apprehendit nos iustitia;
exspectamus lucem, et ecce tenebræ,
splendorem, et in caligine ambulamus.
</vers>
    <vers num="10"> Palpamus sicut cæci parietem
et quasi absque oculis attrectamus;
impegimus meridie quasi in crepusculo,
inter sanos quasi mortui.
</vers>
    <vers num="11"> Rugimus quasi ursi omnes
et quasi columbæ gementes gemimus;
exspectamus iudicium, et non est,
salutem, et elongata est a nobis.
</vers>
    <vers num="12"> Multiplicatæ sunt enim iniquitates
nostræ coram te,
et peccata nostra respondent nobis;
quia scelera nostra nobiscum,
et iniquitates nostras cognovimus:
</vers>
    <vers num="13"> peccare et mentiri contra
Dominum
et recedere a Deo nostro,
loqui violentiam et transgressionem,
concipere et murmurare de corde verba mendacii.
</vers>
    <vers num="14"> Et conversum est retrorsum
iudicium,
et iustitia longe stat,
quia corruit in platea veritas,
et æquitas non potuit ingredi.
</vers>
    <vers num="15"> Et facta est veritas in
oblivionem,
et, qui recedit a malo, spoliatur.
Et vidit Dominus, et malum apparuit in oculis eius,
quia non est iudicium.
</vers>
    <vers num="16"> Et vidit quia non est vir,
et aporiatus est, quia non est qui occurrat;
et salvavit sibi brachium suum,
et iustitia eius ipsa confirmavit eum.
</vers>
    <vers num="17"> Indutus est iustitia ut lorica,
et galea salutis in capite eius;
indutus est vestimentis ultionis
et operuit se zelo quasi pallio.
</vers>
    <vers num="18"> Secundum opera sic retribuet:
iram hostibus suis,
retributionem inimicis suis,
insulis vicem reddet.
</vers>
    <vers num="19"> Et timebunt, qui ab occidente, nomen
Domini,
et, qui ab ortu solis, gloriam eius,
cum venerit quasi fluvius violentus,
quem spiritus Domini cogit.
</vers>
    <vers num="20"> Et veniet pro Sion redemptor
et eis, qui redeunt ab iniquitate in Iacob,
dixit Dominus.
</vers>
    <vers num="21"> Hoc fœdus meum cum eis,
dixit Dominus:
« Spiritus meus, qui est super te,
et verba mea, quæ posui in ore tuo,
non recedent de ore tuo
et de ore seminis tui
et de ore seminis seminis tui,
dixit Dominus, amodo et usque in sempiternum ».</vers>
  </cap>
  <subtitulum>Capitulum 60</subtitulum>
  <cap num="60">
    <vers num="1"> Surge, illuminare, quia venit
lumen tuum,
et gloria Domini super te orta est.
</vers>
    <vers num="2"> Quia ecce tenebræ operient
terram
et caligo populos;
super te autem orietur Dominus,
et gloria eius in te videbitur.
</vers>
    <vers num="3"> Et ambulabunt gentes in lumine
tuo,
et reges in splendore ortus tui.
</vers>
    <vers num="4"> Leva in circuitu oculos tuos et
vide:
omnes isti congregati sunt, venerunt tibi;
filii tui de longe veniunt,
et filiæ tuæ in ulnis gestantur.
</vers>
    <vers num="5"> Tunc videbis et illuminaberis,
et palpitabit et dilatabitur cor tuum,
quia confluet ad te multitudo maris,
fortitudo gentium veniet tibi;
</vers>
    <vers num="6"> inundatio camelorum operiet te,
dromedarii Madian et Epha;
omnes de Saba venient,
aurum et tus deferentes
et laudem Domini annuntiantes.
</vers>
    <vers num="7"> Omne pecus Cedar congregabitur
tibi,
arietes Nabaioth ministrabunt tibi;
offerentur super placabili altari meo,
et domum gloriæ meæ glorificabo.
</vers>
    <vers num="8"> Quæ sunt istæ, quæ ut nubes
volant,
et quasi columbæ ad fenestras suas?
</vers>
    <vers num="9"> Me enim insulæ exspectabunt,
et in principio naves Tharsis,
ut adducant filios tuos de longe,
argentum eorum et aurum eorum cum eis,
nomini Domini Dei tui et Sancto Israel,
quia glorificavit te.
</vers>
    <vers num="10"> Et ædificabunt filii peregrinorum
muros tuos,
et reges eorum ministrabunt tibi;
in indignatione enim mea percussi te,
sed in beneplacito meo misertus sum tui.
</vers>
    <vers num="11"> Et aperientur portæ tuæ
iugiter,
die ac nocte non claudentur,
ut afferatur ad te fortitudo gentium,
et reges earum adducantur.
</vers>
    <vers num="12"> Gens enim et regnum, quæ non
servierint tibi, peribunt,
et gentes vastitate vastabuntur.
</vers>
    <vers num="13"> Gloria Libani ad te veniet,
cupressus, ulmus et abies simul,
ad ornandum locum sanctuarii mei;
et locum pedum meorum glorificabo.
</vers>
    <vers num="14"> Et venient ad te curvi filii eorum,
qui humiliaverunt te,
et adorabunt vestigia pedum tuorum omnes, qui detrahebant tibi, et
vocabunt te Civitatem Domini,
Sion Sancti Israel.
</vers>
    <vers num="15"> Pro eo quod fuisti derelicta et odio
habita,
et non erat qui per te transiret,
ponam te in superbiam sæculorum,
gaudium in generationem et generationem;
</vers>
    <vers num="16"> et suges lac gentium
et mamilla regum lactaberis
et scies quia ego Dominus salvator tuus,
et redemptor tuus Fortis Iacob.
</vers>
    <vers num="17"> Proaere afferam aurum
et pro ferro afferam argentum
et pro lignis æs
et pro lapidibus ferrum;
et ponam custodes tuos pacem
et præpositos tuos iustitiam.
</vers>
    <vers num="18"> Non audietur ultra violentia in
terra tua,
vastitas et contritio in terminis tuis;
et vocabis Salutem muros tuos
et portas tuas Laudem.
</vers>
    <vers num="19"> Non erit tibi amplius sol ad
lucendum per diem,
nec splendor lunæ illuminabit te,
sed erit tibi Dominus in lucem sempiternam,
et Deus tuus in gloriam tuam.
</vers>
    <vers num="20"> Non occidet ultra sol tuus,
et luna tua non minuetur,
quia erit tibi Dominus in lucem sempiternam,
et complebuntur dies luctus tui.
</vers>
    <vers num="21"> Populus autem tuus omnes iusti;
in perpetuum hereditabunt terram,
germen plantationis meæ,
opus manus meæ ad glorificandum.
</vers>
    <vers num="22"> Minimus erit in mille,
et parvulus in gentem fortem.
Ego Dominus in tempore eius subito faciam istud.</vers>
  </cap>
  <subtitulum>Capitulum 61</subtitulum>
  <cap num="61">
    <vers num="1"> Spiritus Domini Dei super me,
eo quod unxerit Dominus me;
ad annuntiandum læta mansuetis misit me,
ut mederer contritis corde
et prædicarem captivis liberationem
et clausis apertionem;
</vers>
    <vers num="2"> ut prædicarem annum placabilem
Domino
et diem ultionis Deo nostro;
ut consolarer omnes lugentes,
</vers>
    <vers num="3"> ut ponerem lugentibus Sion
et darem eis coronam pro cinere,
oleum gaudii pro luctu,
pallium laudis pro spiritu mæroris.
Et vocabuntur Terebinthi iustitiæ,
plantatio Domini ad glorificandum.
</vers>
    <vers num="4"> Et ædificabunt deserta a sæculo
et ruinas antiquas erigent
et instaurabunt civitates desertas,
dissipatas in generatione et generatione.
</vers>
    <vers num="5"> Et stabunt alieni et pascent pecora
vestra,
et filii peregrinorum agricolæ et vinitores vestri erunt;
</vers>
    <vers num="6"> vos autem Sacerdotes Domini
vocabimini,
Ministri Dei nostri dicetur vobis;
fortitudinem gentium comedetis
et in gloria earum superbietis.
</vers>
    <vers num="7"> Pro confusione eorum duplici
et ignominia laudabunt partem suam;
propterea in terra sua duplicia possidebunt,
lætitia sempiterna erit eis.
</vers>
    <vers num="8"> Quia ego Dominus diligens
iudicium,
odio habens rapinam et iniquitatem;
et dabo opus eorum in veritate
et fœdus perpetuum feriam eis.
</vers>
    <vers num="9"> Et scietur in gentibus semen
eorum,
et germen eorum in medio populorum;
omnes, qui viderint eos, cognoscent illos,
quia isti sunt semen, cui benedixit Dominus.
</vers>
    <vers num="10"> Gaudens gaudebo in Domino,
et exsultabit anima mea in Deo meo,
quia induit me vestimentis salutis
et indumento iustitiæ circumdedit me,
quasi sponsum decoratum corona
et quasi sponsam ornatam monilibus suis.
</vers>
    <vers num="11"> Sicut enim terra profert germen
suum,
et sicut hortus semen suum germinat,
sic Dominus Deus germinabit iustitiam
et laudem coram universis gentibus.</vers>
  </cap>
  <subtitulum>Capitulum 62</subtitulum>
  <cap num="62">
    <vers num="1"> Propter Sion non tacebo
et propter Ierusalem non
quiescam,
donec egrediatur ut splendor iustitia eius,
et salus eius ut lampas accendatur.
</vers>
    <vers num="2"> Et videbunt gentes iustitiam
tuam,
et cuncti reges gloriam tuam;
et vocaberis nomine novo,
quod os Domini nominabit.
</vers>
    <vers num="3"> Et eris corona gloriæ in manu
Domini,
et diadema regni in manu Dei tui.
</vers>
    <vers num="4"> Non vocaberis ultra Derelicta,
et terra tua non vocabitur amplius Desolata;
sed vocaberis Beneplacitum meum in ea,
et terra tua Nupta,
quia complacuit Domino in te,
et terra tua erit nupta.
</vers>
    <vers num="5"> Nam ut iuvenis uxorem ducit
virginem,
ita ducent te filii tui;
ut gaudet sponsus super sponsam,
ita gaudebit super te Deus tuus.
</vers>
    <vers num="6"> Super muros tuos, Ierusalem,
constitui custodes;
tota die et tota nocte, in perpetuo non tacebunt.
Qui commonetis Dominum, ne taceatis
</vers>
    <vers num="7"> et ne detis silentium ei,
donec stabiliat et donec ponat Ierusalem
laudem in terra.
</vers>
    <vers num="8"> Iuravit Dominus in dextera sua
et in brachio fortitudinis suæ:
« Non dabo triticum tuum ultra
cibum inimicis tuis,
neque bibent filii alieni
vinum tuum, in quo laborasti.
</vers>
    <vers num="9"> Quia, qui collegerint illud,
comedent
et laudabunt Dominum;
et, qui vindemiam fecerint,
illud bibent in atriis sanctuarii mei.
</vers>
    <vers num="10"> Transite, transite per portas,
parate viam populo.
Sternite, sternite semitam, eligite lapides,
elevate signum ad populos ».
</vers>
    <vers num="11"> Ecce Dominus auditum fecit in
extremis terræ:
« Dicite filiæ Sion:
Ecce salus tua venit,
ecce merces eius cum eo,
et præmium eius coram illo.
</vers>
    <vers num="12"> Et vocabunt eos Populus sanctus,
Redempti a Domino;
tu autem vocaberis Quæsita,
Civitas non derelicta ».</vers>
  </cap>
  <subtitulum>Capitulum 63</subtitulum>
  <cap num="63">
    <vers num="1"> « Quis est iste, qui
venit de Edom,
tinctis vestibus de Bosra?
Iste formosus in stola sua,
gradiens in multitudine fortitudinis suæ ».
« Sum ego, qui loquor iustitiam,
potens ad salvandum ».
</vers>
    <vers num="2"> « Quare ergo rubrum est
indumentum tuum,
et vestimenta tua sicut calcantis in torculari? ».
</vers>
    <vers num="3"> « Torcular calcavi
solus,
et de gentibus non erat vir mecum;
calcavi eos in furore meo
et conculcavi eos in ira mea.
Et aspersus est sanguis eorum super vestimenta mea,
et omnia indumenta mea inquinavi.
</vers>
    <vers num="4"> Dies enim ultionis in corde meo,
annus redemptionis meæ venit.
</vers>
    <vers num="5"> Circumspexi, et non erat
auxiliator,
miratus sum, et non fuit qui adiuvaret;
et salvavit mihi brachium meum,
et indignatio mea ipsa auxiliata est mihi.
</vers>
    <vers num="6"> Et conculcavi populos in furore
meo
et contrivi eos in indignatione mea
et effudi in terram sanguinem eorum ».
</vers>
    <vers num="7"> Miserationum Domini recordabor,
laudum Domini
super omnibus, quæ reddidit nobis Dominus,
et super multitudinem bonorum domui Israel,
quæ largitus est eis secundum misericordias suas
et secundum multitudinem miserationum suarum.
</vers>
    <vers num="8"> Et dixit: « Verumtamen
populus meus est,
filii, qui non deludent »;
et factus est eis salvator.
</vers>
    <vers num="9"> In omni tribulatione eorum non
legatus neque angelus,
sed ipse salvavit eos.
In dilectione sua et in indulgentia sua
ipse redemit eos
et sustulit eos et portavit eos
cunctis diebus sæculi.
</vers>
    <vers num="10"> Ipsi autem ad iracundiam
provocaverunt
et afflixerunt spiritum sanctitatis eius;
et conversus est eis in inimicum
et ipse debellavit eos.
</vers>
    <vers num="11"> Et recordatus est dierum
antiquorum,
Moysi et populi sui.
Ubi est qui eduxit eos de mari
cum pastore gregis sui?
Ubi est qui posuit in medio eius
spiritum sanctitatis suæ?
</vers>
    <vers num="12"> Qui adduxit ad dexteram Moysi
brachium maiestatis suæ,
qui scidit aquas ante eos,
ut faceret sibi nomen sempiternum,
</vers>
    <vers num="13"> qui deduxit eos per abyssos
quasi equum per desertum, et non impingebant?
</vers>
    <vers num="14"> Sicut armentum, quod descendit per
vallem,
spiritus Domini fecit eos quiescere;
sic conduxisti populum tuum,
ut faceres tibi nomen gloriæ.
</vers>
    <vers num="15"> Attende de cælo et vide
de habitaculo sancto tuo et gloriæ tuæ;
ubi est zelus tuus et fortitudo tua?
Commotio viscerum tuorum et misericordiæ tuæ
super me continuerunt se.
</vers>
    <vers num="16"> Tu enim pater noster.
Abraham enim nescit nos,
et Israel ignorat nos;
tu, Domine, pater noster,
redemptor noster: a sæculo nomen tuum.
</vers>
    <vers num="17"> Quare errare nos fecisti, Domine, de
viis tuis,
indurasti cor nostrum, ne timeremus te?
Convertere propter servos tuos,
tribus hereditatis tuæ.
</vers>
    <vers num="18"> Brevi tempore hereditaverunt populum
sanctum tuum,
hostes nostri conculcaverunt sanctuarium tuum.
</vers>
    <vers num="19"> Facti sumus a sæculo,
cum non dominareris nostri,
neque invocaretur nomen tuum super nos.
Utinam dirumperes cælos et descenderes!
A facie tua montes defluerent.</vers>
  </cap>
  <subtitulum>Capitulum 64</subtitulum>
  <cap num="64">
    <vers num="1"> Sicut ignis succendit
sarmenta,
aquam ebullire facit ignis,
ut notum facias nomen tuum inimicis tuis,
a facie tua gentes turbentur,
</vers>
    <vers num="2"> cum feceris mirabilia,
quæ non sperabamus.
Descendisti, et a facie tua montes defluxerunt.
</vers>
    <vers num="3"> A sæculo non audierunt, neque aures
perceperunt;
oculus non vidit Deum, absque te,
qui operaretur pro sperantibus in eum.
</vers>
    <vers num="4"> Occurris lætanti, facienti
iustitiam
et his, qui in viis tuis recordantur tui.
Ecce tu iratus es, et peccavimus;
in ipsis a sæculo nos salvabimur.
</vers>
    <vers num="5"> Et facti sumus ut immundus omnes
nos,
et quasi pannus inquinatus universæ iustitiæ nostræ;
et marcuimus quasi folium universi,
et iniquitates nostræ quasi ventus abstulerunt nos.
</vers>
    <vers num="6"> Non est qui invocet nomen tuum,
qui consurgat et adhæreat tibi,
quia abscondisti faciem tuam a nobis
et dissolvisti nos in manu iniquitatis nostræ.
</vers>
    <vers num="7"> Et nunc, Domine, pater noster es
tu,
nos vero lutum; et fictor noster tu,
et opera manuum tuarum omnes nos.
</vers>
    <vers num="8"> Ne irascaris, Domine, nimis
et ne ultra memineris iniquitatis;
ecce, respice: populus tuus omnes nos.
</vers>
    <vers num="9"> Urbes sanctitatis tuæ factæ sunt in
desertum,
Sion deserta facta est,
Ierusalem desolata est.
</vers>
    <vers num="10"> Domus sanctitatis nostræ et gloriæ
nostræ,
ubi laudaverunt te patres nostri,
facta est in exustionem ignis,
et omnia desiderabilia nostra versa sunt in ruinas.
</vers>
    <vers num="11"> Numquid super his continebis te,
Domine,
tacebis et affliges nos vehementer?</vers>
  </cap>
  <subtitulum>Capitulum 65</subtitulum>
  <cap num="65">
    <vers num="1"> « Quæsitus sum ab his,
qui non consulebant me,
inventus sum ab his, qui non quærebant me.
Dixi: “Ecce ego, ecce ego!”
ad gentem, quæ non invocabat nomen meum.
</vers>
    <vers num="2"> Expandi manus meas tota die
ad populum rebellem,
qui graditur in via non bona
post cogitationes suas;
</vers>
    <vers num="3"> populus, qui ad iracundiam provocat
me
ante faciem meam semper,
qui immolant in hortis
et sacrificant super lateres,
</vers>
    <vers num="4"> qui morantur in sepulcris
et in locis occultis pernoctant,
qui comedunt carnem suillam
et ius abominabile in vasis eorum,
</vers>
    <vers num="5"> qui dicunt: “Recede!
Non appropinques mihi, quia sanctificarem te”.
Isti fumus sunt in naribus meis,
ignis ardens tota die.
</vers>
    <vers num="6"> Ecce scriptum est coram me;
non tacebo, sed retribuam,
et retribuam in sinum eorum
</vers>
    <vers num="7"> iniquitates vestras et iniquitates
patrum vestrorum
simul, dicit Dominus,
qui sacrificaverunt super montes
et super colles exprobraverunt mihi;
et remetiar opus eorum primo
in sinu eorum ».
</vers>
    <vers num="8"> Hæc dicit Dominus:
« Quomodo si inveniatur mustum in botro
et dicatur: “Ne dissipes illud,
quoniam benedictio est in eo”,
sic faciam propter servos meos,
ut non disperdam totum.
</vers>
    <vers num="9"> Et educam de Iacob semen
et de Iuda possidentem montes meos;
et hereditabunt terram electi mei,
et servi mei habitabunt ibi.
</vers>
    <vers num="10"> Et erit Saron in pascua gregum,
et vallis Achor in cubile armentorum
populo meo, qui quæsierunt me.
</vers>
    <vers num="11"> Vos autem, qui derelinquitis
Dominum,
qui obliviscimini montem sanctum meum,
qui ponitis Gad mensam
et amphoram impletis Meni,
</vers>
    <vers num="12"> numerabo vos in gladio,
et omnes in cæde corruetis;
pro eo quod vocavi, et non respondistis,
locutus sum, et non audistis,
sed fecistis malum in oculis meis
et, quod displicet mihi, elegistis ».
</vers>
    <vers num="13"> Propter hoc hæc dicit Dominus
Deus:
« Ecce servi mei comedent,
et vos esurietis;
ecce servi mei bibent,
et vos sitietis;
ecce servi mei lætabuntur,
et vos confundemini;
</vers>
    <vers num="14"> ecce servi mei laudabunt in
exsultatione cordis,
et vos clamabitis præ dolore cordis
et præ contritione spiritus ululabitis.
</vers>
    <vers num="15"> Et relinquetis nomen vestrum
in iuramentum electis meis:
“Interficiat te Dominus Deus”;
et servos suos vocabit nomine alio.
</vers>
    <vers num="16"> Quicumque benedicit sibi in
terra,
benedicet sibi in Deo Amen;
et, quicumque iurat in terra,
iurabit in Deo Amen;
quia oblivioni tradentur angustiæ priores,
et quia abscondentur ab oculis meis.
</vers>
    <vers num="17"> Ecce enim ego creo
cælos novos et terram novam,
et non erunt in memoria priora
et non ascendent super cor.
</vers>
    <vers num="18"> Sed gaudebunt et exsultabunt usque
in sempiternum
in his, quæ ego creo,
quia ecce ego creo Ierusalem exsultationem
et populum eius gaudium.
</vers>
    <vers num="19"> Et exsultabo in Ierusalem
et gaudebo in populo meo,
et non audietur in ea ultra
vox fletus et vox clamoris.
</vers>
    <vers num="20"> Non erit ibi amplius infans
dierum
et senex, qui non impleat dies suos.
Quoniam puer erit,
qui centenarius moriatur;
et, qui non attingat centum annos,
maledictus erit.
</vers>
    <vers num="21"> Et ædificabunt domos et
habitabunt
et plantabunt vineas et comedent fructus earum.
</vers>
    <vers num="22"> Non ædificabunt, ut alius
habitet,
non plantabunt, ut alius comedat:
secundum enim dies ligni erunt dies populi mei,
et operibus manuum suarum diu fruentur electi mei.
</vers>
    <vers num="23"> Non laborabunt frustra
neque generabunt in interitum repentinum,
quia semen benedictorum erunt Domini,
et nepotes eorum cum eis.
</vers>
    <vers num="24"> Eritque: antequam clament, ego
respondebo;
adhuc illis loquentibus, ego exaudiam.
</vers>
    <vers num="25"> Lupus et agnus pascentur simul,
et leo sicut bos comedet paleas,
et serpenti pulvis panis eius.
Non nocebunt neque occident
in omni monte sancto meo »,
dicit Dominus.</vers>
  </cap>
  <subtitulum>Capitulum 66</subtitulum>
  <cap num="66">
    <vers num="1"> Hæc dicit Dominus:
« Cælum thronus meus,
terra autem scabellum pedum meorum.
Quæ ista domus, quam ædificabitis mihi,
et quis iste locus quietis meæ?
</vers>
    <vers num="2"> Omnia hæc manus mea fecit,
et mea sunt universa ista,
dicit Dominus.
Ad hunc autem respiciam,
ad pauperculum et contritum spiritu
et trementem sermones meos.
</vers>
    <vers num="3"> Qui immolat bovem, interficit
virum;
qui sacrificat ovem, excerebrat canem;
qui offert oblationem, idemque sanguinem suillum;
qui adolet incensum, benedicit idolo.
Sicut isti elegerunt vias suas,
et in abominationibus suis anima eorum delectatur,
</vers>
    <vers num="4"> sic ego eligam malam sortem eorum
et, quæ timebant, adducam eis;
quia vocavi, et non erat qui responderet,
locutus sum, et non audierunt
feceruntque malum in oculis meis
et, quod displicet mihi, elegerunt ».
</vers>
    <vers num="5"> Audite verbum Domini,
qui tremitis ad verbum eius.
Dixerunt fratres vestri odientes vos
et abicientes vos propter nomen meum:
« Gloriam suam manifestet Dominus,
ut videamus lætitiam vestram”;
ipsi autem confundentur.
</vers>
    <vers num="6"> Vox clamoris de civitate,
vox de templo,
vox Domini
reddentis retributionem inimicis suis.
</vers>
    <vers num="7"> Antequam parturiret, peperit;
antequam veniret partus eius, peperit masculum.
</vers>
    <vers num="8"> Quis audivit umquam tale?
Et quis vidit huic simile?
Numquid oritur terra in die una,
aut parietur gens in momento?
Quia parturivit, iam peperit Sion filios suos.
</vers>
    <vers num="9"> « Numquid aperiam uterum
et parere non faciam? »,
dicit Dominus.
« Aut ego, qui parere facio, uterum
claudam? »,
ait Deus tuus.
</vers>
    <vers num="10"> Lætamini cum Ierusalem et exsultate
in ea,
omnes, qui diligitis eam;
gaudete cum ea gaudio,
universi, qui lugebatis super eam,
</vers>
    <vers num="11"> ut sugatis et repleamini
ab ubere consolationis eius,
ut mulgeatis et deliciis affluatis
ex uberibus gloriæ eius.
</vers>
    <vers num="12"> Quia hæc dicit Dominus:
« Ecce ego dirigam ad eam quasi fluvium pacem
et quasi torrentem inundantem gloriam gentium.
Sugetis, in ulnis portabimini,
et super genua blandientur vobis.
</vers>
    <vers num="13"> Quomodo si quem mater
consolatur,
ita ego consolabor vos;
et in Ierusalem consolabimini.
</vers>
    <vers num="14"> Videbitis, et gaudebit cor
vestrum,
et ossa vestra quasi herba germinabunt,
et manifestabitur manus Domini in servis eius,
et indignabitur inimicis suis.
</vers>
    <vers num="15"> Quia ecce Dominus in igne
veniet,
et quasi turbo quadrigæ eius,
reddere in indignatione furorem suum
et increpationem suam in flamma ignis;
</vers>
    <vers num="16"> quia in igne Dominus diiudicabit
et in gladio suo omnem carnem,
et multiplicabuntur interfecti a Domino.
</vers>
    <vers num="17"> Qui sanctificantur et purificantur,
ut ingrediantur
in hortos post aliquem stantem in medio,
qui comedunt carnem suillam
et abominationem et murem,
simul consumentur,
dicit Dominus.
</vers>
    <vers num="18"> Ego autem cognoscens opera eorum et
cogitationes eorum veniam, ut congregem omnes gentes et linguas; et
venient et videbunt gloriam meam.
</vers>
    <vers num="19"> Et ponam in eis signum et mittam ex
eis, qui salvati fuerint, ad gentes in Tharsis, Phut, Lud, Mosoch,
Ros, Thubal et Iavan, ad insulas longinquas, ad eos, qui non
audierunt de me et non viderunt gloriam meam, et annuntiabunt
gloriam meam gentibus;
</vers>
    <vers num="20"> et adducent omnes fratres vestros de
cunctis gentibus oblationem Domino, in equis et in quadrigis et in
lecticis et in mulis et in dromedariis, ad montem sanctum meum
Ierusalem, dicit Dominus: quomodo si inferant filii Israel
oblationem in vase mundo in domum Domini.
</vers>
    <vers num="21"> Et assumam ex eis in sacerdotes et
Levitas, dicit Dominus.
</vers>
    <vers num="22"> Quia sicut cæli novi
et terra nova, quæ ego faciam,
stabunt coram me,
dicit Dominus,
sic stabit semen vestrum et nomen vestrum.
</vers>
    <vers num="23"> Et erit: unoquoque novilunio
et quovis sabbato
veniet omnis caro, ut adoret coram facie mea,
dicit Dominus.
</vers>
    <vers num="24"> Et egredientur et videbunt cadavera
virorum,
qui prævaricati sunt in me;
nam vermis eorum non morietur,
et ignis eorum non exstinguetur,
et erunt abominationi omni carni ».</vers>
  </cap>
</romanliturgy>
