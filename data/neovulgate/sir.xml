<?xml version="1.0" encoding="utf-8"?>
<romanliturgy lingua="la" elibro="sir">
  <titulum>Liber Ecclesiasticus</titulum>
  <subtitulum>Capitulum 1</subtitulum>
    <cap>
      <vers num="1">Omnis sapientia a Domino Deo est
et cum illo fuit semper et est ante aevum.
</vers><vers num="2"> Arenam maris et pluviae guttas
et dies saeculi quis dinumeravit?
Altitudinem caeli et latitudinem terrae
et profundum abyssi quis mensus est?
</vers><vers num="3"> Sapientiam Dei praecedentem omnia quis investigavit?
</vers><vers num="4"> Prior omnium creata est sapientia,
et intellectus prudentiae ab aevo.
</vers><vers num="5"> Fons sapientiae verbum Dei in excelsis,
et ingressus illius mandata aeterna.
</vers><vers num="6"> Radix sapientiae cui revelata est?
Et astutias illius quis agnovit?
</vers><vers num="7"> Disciplina sapientiae cui revelata est et manifestata?
Et multiplicem peritiam illius quis intellexit?
</vers><vers num="8"> Unus est Altissimus, creator omnipotens
et rex potens et metuendus nimis,
sedens super thronum suum et dominans, Deus.
</vers><vers num="9"> Ipse creavit illam in spiritu sancto
et vidit et dinumeravit et mensus est;
</vers><vers num="10"> et effudit illam super omnia opera sua
et super omnem carnem secundum largitatem suam
et praebuit illam diligentibus se.
</vers><vers num="11"> Timor Domini gloria et gloriatio
et laetitia et corona exsultationis.
</vers><vers num="12"> Timor Domini delectabit cor
et dabit laetitiam et gaudium et longitudinem dierum.
</vers><vers num="13"> Timenti Dominum bene erit in extremis,
et in die defunctionis suae benedicetur.
</vers><vers num="14"> Dilectio Dei honorabilis sapientia;
</vers><vers num="15"> quibus autem apparuerit, dispertit eam in visionem sui ipsius
et in agnitione magnalium suorum.
</vers><vers num="16"> Initium sapientiae timor Domini,
et cum fidelibus in vulva concreata est;
cum hominibus veritatis ab aevo fundata est
et semini eorum se credet.
</vers><vers num="17"> Timor Domini scientiae religiositas;
</vers><vers num="18"> religiositas custodiet et iustificabit cor,
iucunditatem atque gaudium dabit.
</vers><vers num="(19)">
</vers><vers num="20"> Plenitudo sapientiae est timere Deum;
et inebriat eos fructibus suis.
</vers><vers num="21"> Omnem domum illius implebit rebus pretiosis
et receptacula thesauris illius.
</vers><vers num="22"> Corona sapientiae timor Domini,
repollens pacem et salutis fructum:
</vers><vers num="23"> utraque autem sunt dona Dei.
</vers><vers num="24"> Scientiam et intellectum prudentiae sapientia effundit quasi pluviam;
et gloriam tenentium se exaltat.
</vers><vers num="25"> Radix sapientiae est timere Dominum,
et rami illius longaevi.
</vers><vers num="26"> In thesauris sapientiae intellectus et scientiae religiositas;
exsecratio autem peccatoribus sapientia.
</vers><vers num="27"> Timor Domini expellit peccatum;
cum autem adsit, omnem avertit iram.
</vers><vers num="28"> Nam, qui sine timore est, non poterit iustificari;
iracundia enim animositatis illius subversio illi erit.
</vers><vers num="29"> Usque in tempus sustinebit patiens,
et postea erit redditio iucunditatis.
</vers><vers num="30"> Bonus sensus usque in tempus abscondet verba illius,
et labia multorum enarrabunt sensum illius.
</vers><vers num="31"> In thesauris sapientiae parabola disciplinae;
</vers><vers num="32"> exsecratio autem peccatori cultura Dei.
</vers><vers num="33"> Fili, concupiscens sapientiam conserva iustitiam,
et Deus praebebit illam tibi.
</vers><vers num="34"> Sapientia enim et disciplina timor Domini,
et quod beneplacitum est illi,
</vers><vers num="35"> fides et mansuetudo.
</vers><vers num="36"> Ne sis incredibilis timori Domini
et ne accesseris ad illum duplici corde.
</vers><vers num="37"> Ne fueris hypocrita in conspectu hominum
et cave a labiis tuis.
</vers><vers num="38"> Ne extollas teipsum, ne forte cadas
et adducas animae tuae inhonorationem,
</vers><vers num="39"> et revelet Deus absconsa tua
et in medio synagogae elidat te;
</vers><vers num="40"> quoniam accessisti maligne ad timorem Domini,
et cor tuum plenum est dolo et fallacia.
      </vers>
    </cap>
  <subtitulum>Capitulum 2</subtitulum>
    <cap num="2"><vers num="1"> Fili, accedens ad servitutem
Dei
sta in iustitia et timore
et præpara animam tuam ad tentationem.
</vers><vers num="2"> Dirige cor tuum et sustine,
inclina aurem tuam et suscipe verba intellectus
et ne sollicitus sis in tempore calamitatis.
</vers><vers num="3"> Sustine sustentationes Dei,
coniungere Deo et ne laxes,
ut sapiens fias in viis tuis.
</vers><vers num="4"> Omne, quod tibi applicitum fuerit,
accipe et in dolore sustine
et in humilitate tua patientiam habe,
</vers><vers num="5"> quoniam in igne probatur aurum et
argentum,
homines vero receptibiles in camino humiliationis.
</vers><vers num="6"> Crede Deo, et recuperabit te,
et spera in illum, et diriget viam tuam;
serva timorem illius et in illo veterasce.
</vers><vers num="7"> Metuentes Dominum, sustinete
misericordiam eius
et non deflectatis ab illo, ne cadatis.
</vers><vers num="8"> Qui timetis Dominum, credite
illi,
et non evacuabitur merces vestra.
</vers><vers num="9"> Qui timetis Dominum, sperate in
bona
et in oblectationem ævi et in misericordiam.
</vers><vers num="10"> Qui timetis Dominum, diligite illum,
et illuminabuntur corda vestra.
</vers><vers num="11"> Respicite, filii, generationes
antiquas et videte:
quis speravit in Domino et confusus est?
</vers><vers num="12"> Aut quis permansit in mandatis eius
et derelictus est?
Aut quis invocavit eum, et despexit illum?
</vers><vers num="13"> Quoniam pius et misericors est
Dominus
et remittet in die tribulationis peccata
et protector est omnibus exquirentibus se in veritate.
</vers><vers num="14"> Væ duplici corde et labiis
scelestis et manibus dissolutis
et peccatori terram ingredienti duabus viis!
</vers><vers num="15"> Væ dissolutis corde, qui non
credunt,
et ideo non protegentur!
</vers><vers num="16"> Væ vobis, qui perdidistis
sustinentiam
et qui dereliquistis vias rectas et divertistis in vias pravas!
</vers><vers num="17"> Et quid facietis, cum inspicere
cœperit Dominus?
</vers><vers num="18"> Qui timent Dominum, non erunt
incredibiles verbo illius;
et, qui diligunt illum, conservabunt viam illius.
</vers><vers num="19"> Qui timent Dominum, inquirent quæ
beneplacita sunt ei;
et, qui diligunt eum, replebuntur lege ipsius.
</vers><vers num="20"> Qui timent Dominum, præparabunt
corda sua
et in conspectu illius sanctificabunt animas suas.
</vers><vers num="21"> Qui timent Dominum, custodiunt
mandata illius
et patientiam habebunt usque ad inspectionem illius
</vers><vers num="22"> dicentes: « Si
pænitentiam non egerimus,
incidemus in manus Domini et non in manus hominum;
</vers><vers num="23"> secundum enim magnitudinem
ipsius,
sic et misericordia illius ».</vers></cap><subtitulum>Capitulum 3</subtitulum><cap num="3"><vers num="1"> Filii sapientiæ ecclesia
iustorum,
et natio illorum obœdientia et dilectio.
</vers><vers num="2"> Indicium patris audite, filii,
et sic facite, ut salvi sitis.
</vers><vers num="3"> Deus enim honoravit patrem in
filiis
et iudicium matris firmavit in filios.
</vers><vers num="4"> Qui honorat patrem, exorabit pro
peccatis
et continebit se ab illis
et in oratione dierum exaudietur.
</vers><vers num="5"> Et, sicut qui thesaurizat,
ita et qui honorificat matrem suam.
</vers><vers num="6"> Qui honorat patrem suum, iucundabitur
in filiis
et in die orationis suæ exaudietur;
</vers><vers num="7"> qui honorat patrem suum, vita vivet
longiore,
et, qui obœdit patri, refrigerabit matrem.
</vers><vers num="8"> Qui timet Dominum, honorat
parentes
et quasi dominis serviet his, qui se genuerunt.
</vers><vers num="9"> In opere et sermone honora patrem
tuum,
</vers><vers num="10"> ut superveniat tibi benedictio ab
eo.
</vers><vers num="11"> Benedictio patris firmat domos
filiorum;
maledictio autem matris eradicat fundamenta.
</vers><vers num="12"> Ne glorieris in contumelia patris
tui,
non est enim tibi gloria eius confusio;
</vers><vers num="13"> gloria enim hominis ex honore patris
sui,
et dedecus filii mater sine honore.
</vers><vers num="14"> Fili, suscipe senectam patris
tui
et non contristes eum in vita illius;
</vers><vers num="15"> et, si defecerit sensu, veniam
da
et ne spernas eum omnibus diebus vitæ eius.
Eleemosyna enim patris non erit in oblivione,
</vers><vers num="16"> nam pro peccatis ipsa
plantabitur
</vers><vers num="17"> et in iustitia ædificabitur
tibi;
et in die tribulationis commemorabitur tui,
et sicut in sereno glacies solventur tua peccata.
</vers><vers num="18"> Quam malæ famæ est, qui
derelinquit patrem;
et maledictus a Deo, qui exasperat matrem.
</vers><vers num="19"> Fili, in mansuetudine opera tua
perfice
et super hominem datorem diligeris.
</vers><vers num="20"> Quanto magnus es, humilia te in
omnibus
et coram Deo invenies gratiam.
Multi sunt excelsi et gloriosi,
sed mansuetis revelat mysteria sua.
</vers><vers num="21"> Quoniam magna potentia Dei
solius,
et ab humilibus honoratur.
</vers><vers num="22"> Altiora te ne quæsieris
et fortiora te ne scrutatus fueris;
sed, quæ præcepit tibi Deus, illa cogita semper
et in pluribus operibus eius ne fueris curiosus.
</vers><vers num="23"> Non est enim tibi necessarium
ea, quæ abscondita sunt, videre oculis tuis.
</vers><vers num="24"> In supervacuis rebus noli scrutari
multipliciter;
</vers><vers num="25"> plurima enim super sensum hominum
ostensa sunt tibi.
</vers><vers num="26"> Multos quoque supplantavit suspicio
illorum,
et species vana decepit sensus illorum.
Sine pupilla deerit lux,
sine scientia deerit sapientia.
</vers><vers num="27"> Cor durum male habebit in
novissimo;
et, qui amat periculum, in illo peribit.
</vers><vers num="28"> Cor ingrediens duas vias non habebit
successus,
et pravus corde in illis scandalizabitur.
</vers><vers num="29"> Cor nequam gravabitur doloribus,
et peccator adiciet peccatum ad peccatum.
</vers><vers num="30"> Plagis superborum non erit
sanitas,
frutex enim peccati radicabitur in illis et non intellegetur.
</vers><vers num="31"> Cor sapientis intelleget verba
sapientium,
et auris audiens concupiscet sapientiam.
</vers><vers num="32"> Sapiens cor et intellegibile
abstinebit se a peccatis
et in operibus iustitiæ successus habebit.
</vers><vers num="33"> Ignem ardentem exstinguit aqua,
sic eleemosyna expiat peccata.
</vers><vers num="34"> Deus prospector est eius, qui reddit
gratiam;
meminit eius in posterum,
et in tempore casus sui inveniet firmamentum.</vers>
</cap>
<subtitulum>Capitulum 4</subtitulum>
<cap num="4"><vers num="1"> Fili, eleemosynam pauperis ne
defraudes
et oculos tuos ne transvertas a paupere.
</vers><vers num="2"> Animam esurientem ne
contristaveris
et non exasperes pauperem in inopia sua.
</vers><vers num="3"> Cor inopis ne afflixeris
et non protrahas datum angustianti.
</vers><vers num="4"> Rogationem contribulati ne
abicias
et non avertas faciem tuam ab egeno.
</vers><vers num="5"> Ab inope ne avertas oculos tuos
propter iram
et non des ei locum tibi retro maledicendi;
</vers><vers num="6"> maledicentis enim tibi in amaritudine
animæ,
exaudietur precatio illius:
exaudiet autem eum, qui fecit illum.
</vers><vers num="7"> Congregationi affabilem te facito
et presbytero humilia animam tuam
et magnato humilia caput tuum.
</vers><vers num="8"> Declina pauperi sine tristitia aurem
tuam
et redde debitum tuum
et responde illi pacifica in mansuetudine.
</vers><vers num="9"> Libera eum, qui iniuriam patitur, de
manu opprimentis eum
et non acide feras in anima tua in iudicando.
</vers><vers num="10"> Esto pupillis misericors ut
pater
et pro viro matri illorum;
</vers><vers num="11"> et eris velut filius Altissimi
obœdiens,
et miserebitur tui magis quam mater.
</vers><vers num="12"> Sapientia filiis suis vitam
inspiravit
et suscipit inquirentes se.
</vers><vers num="13"> Qui illam diligit, diligit
vitam;
et, qui vigilaverint ad illam, complectentur placorem a Domino.
</vers><vers num="14"> Qui tenuerint illam, gloriam
hereditabunt,
et, quo introibit, benedicet Deus.
</vers><vers num="15"> Qui serviunt ei, obsequentes erunt
Sancto,
et eos, qui diligunt illam, diligit Deus.
</vers><vers num="16"> Qui audit illam, iudicabit
gentes;
et, qui intuetur illam, permanebit confidens.
</vers><vers num="17"> Si crediderit ei, hereditabit
illam,
et erunt in possessione generationes illius.
</vers><vers num="18"> Quoniam in simulatione ambulat cum
eo
et in primis explorat eum,
</vers><vers num="19"> timorem et tremorem inducet super
illum
et probabit illum in tentatione doctrinæ suæ,
donec ipse teneat eam in cogitationibus suis
et credat animæ illius.
</vers><vers num="20"> Et redibit recta ad illum et
firmabit illum
et lætificabit illum
</vers><vers num="21"> et denudabit illi absconsa sua
et thesaurizabit super illum scientiam et intellectum
iustitiæ.
</vers><vers num="22"> Si autem oberraverit, derelinquet
eum
et tradet eum in manus inimici sui.
</vers><vers num="23"> Fili, observa tempus et devita a
malo
</vers><vers num="24"> et pro anima tua ne confundaris;
</vers><vers num="25"> est enim confusio adducens
peccatum,
et est confusio adducens gloriam et gratiam.
</vers><vers num="26"> Ne accipias faciem adversus animam
tuam
nec adversus animam tuam mendacium.
</vers><vers num="27"> Ne reverearis proximum tuum in casu
suo
</vers><vers num="28"> nec retineas verbum in tempore
suo;
non abscondas sapientiam tuam in decorem.
</vers><vers num="29"> In verbo enim agnoscitur
sapientia,
et sensus in responsione linguæ.
</vers><vers num="30"> Non contradicas verbo veritatis ullo
modo
et de ineruditione tua confundere.
</vers><vers num="31"> Non confundaris confiteri peccata
tua
et ne subicias te omni homini pro peccato.
</vers><vers num="32"> Noli resistere contra faciem
potentis
nec coneris contra ictum fluvii.
</vers><vers num="33"> Usque ad mortem agonizare pro
iustitia,
et Deus expugnabit pro te inimicos tuos.
</vers><vers num="34"> Noli citatus esse in lingua tua
et pavidus et remissus in operibus tuis.
</vers><vers num="35"> Noli esse sicut leo in domo tua
evertens domesticos tuos et opprimens subiectos tibi.
</vers><vers num="36"> Non sit porrecta manus tua ad
accipiendum
et ad dandum collecta.</vers></cap><subtitulum>Capitulum 5</subtitulum><cap num="5"><vers num="1"> Ne innitaris possessionibus
tuis
et ne dixeris: « Est mihi sufficiens
vita ».
</vers><vers num="2"> Ne sequaris fortitudinem tuam,
ut ambules in concupiscentiis cordis tui,
</vers><vers num="3"> et ne dixeris: « Quis
prævalebit in me? »
aut « Quis me subiciet propter facta
mea? ».
Deus enim vindicans vindicabit.
</vers><vers num="4"> Ne dixeris: « Peccavi, et
quid mihi accidit triste? ».
Altissimus enim est patiens redditor.
</vers><vers num="5"> De propitiato peccato noli esse sine
metu
neque adicias peccatum super peccatum
</vers><vers num="6"> et ne dicas: « Miseratio
Domini magna est,
multitudinis peccatorum meorum miserebitur »;
</vers><vers num="7"> misericordia enim et ira ab illo cito
proximant,
et super peccatores requiescit ira illius.
</vers><vers num="8"> Non tardes converti ad Dominum
et ne differas de die in diem.
</vers><vers num="9"> Subito enim veniet ira illius,
et in tempore vindictæ abripieris.
</vers><vers num="10"> Ne innitaris divitiis iniustis,
nihil enim proderunt in die calamitatis.
</vers><vers num="11"> Non ventiles in omnem ventum
et non eas in omnem viam;
sic enim omnis peccator probatur in duplici lingua.
</vers><vers num="12"> Esto firmus in sensu tuo
et in veritate sensus tui et scientia;
et prosequatur te verbum pacis et iustitiæ.
</vers><vers num="13"> Esto velox ad audiendum verbum, ut
intellegas
et cum tarditate proferas responsum.
</vers><vers num="14"> Si est tibi intellectus, responde
proximo;
sin autem, sit manus tua super os tuum,
ne capiaris in verbo indisciplinato et confundaris.
</vers><vers num="15"> Honor et ignominia in sermone;
lingua vero homini subversio est ipsius.
</vers><vers num="16"> Non appelleris susurro,
et lingua tua ne calumnieris.
</vers><vers num="17"> Super furem enim est confusio,
et denotatio pessima super bilinguem,
susurratori autem odium et inimicitia et contumelia.</vers></cap><subtitulum>Capitulum 6</subtitulum><cap num="6"><vers num="1"> Nec pusillum nec multum noceas
et noli fieri pro amico inimicus.
Nomen enim malum et improperium et contumeliam hereditabis;
sic omnis peccator invidus et bilinguis.
</vers><vers num="2"> Non te extollas in cogitatione animæ
tuæ velut taurus,
ne forte elidatur virtus tua per stultitiam,
</vers><vers num="3"> et folia tua comedat et fructus tuos
perdat,
et relinquaris velut lignum aridum in eremo.
</vers><vers num="4"> Anima enim nequam disperdet eum, qui
se habet,
et in gaudium inimicis dat illum
et deducet in sortem impiorum.
</vers><vers num="5"> Os dulce multiplicat amicos et
mitigat inimicos;
et lingua eucharis salutem dicit.
</vers><vers num="6"> Multi pacifici sint tibi,
et consiliarius sit tibi unus de mille.
</vers><vers num="7"> Si possides amicum, in tentatione
posside eum
et ne facile credas ei.
</vers><vers num="8"> Est enim amicus secundum
opportunitatem suam
et non permanebit in die tribulationis.
</vers><vers num="9"> Et est amicus, qui convertitur ad
inimicitiam
et rixam convicii tui denudabit.
</vers><vers num="10"> Est autem amicus socius mensæ
et non permanebit in die necessitatis;
</vers><vers num="11"> in prosperis erit tibi quasi
coæqualis
et in domesticis tuis fiducialiter aget.
</vers><vers num="12"> Si humiliatus fueris, convertetur
contra te
et a facie tua abscondet se.
</vers><vers num="13"> Ab inimicis tuis separare
et de amicis tuis attende.
</vers><vers num="14"> Amicus fidelis protectio fortis;
qui autem invenit illum, invenit thesaurum.
</vers><vers num="15"> Amico fideli nulla est
comparatio,
et non est ponderatio contra bonitatem illius.
</vers><vers num="16"> Amicus fidelis medicamentum
vitæ,
et, qui metuunt Dominum, invenient illum.
</vers><vers num="17"> Qui timet Deum, æque habebit
amicitiam eius,
quoniam secundum illum erit amicus illius.
</vers><vers num="18"> Fili, a iuventute tua excipe
doctrinam
et usque ad canos invenies sapientiam.
</vers><vers num="19"> Quasi is qui arat et seminat, accede
ad eam
et sustine bonos fructus illius.
</vers><vers num="20"> In opere enim ipsius exiguum
laborabis
et cito edes de generationibus illius.
</vers><vers num="21"> Quam aspera est nimium sapientia
indoctis hominibus,
et non permanebit in illa excors.
</vers><vers num="22"> Quasi lapis probationis gravis erit
super illum,
et non demorabitur proicere illam.
</vers><vers num="23"> Doctrina est enim secundum nomen
eius
et non est multis manifesta;
quibus autem cognita est, permanet usque ad conspectum Dei.
</vers><vers num="24"> Audi, fili, et accipe sententiam
meam
et ne abicias consilium meum.
</vers><vers num="25"> Inice pedem tuum in compedes
illius
et in torques illius collum tuum;
</vers><vers num="26"> subice umerum tuum et porta
illam
et ne acedieris vinculis eius.
</vers><vers num="27"> In omni animo tuo accede ad
illam
et in omni virtute tua conserva vias eius.
</vers><vers num="28"> Investiga et scrutare, exquire et
invenies,
et continens factus ne derelinquas eam.
</vers><vers num="29"> In novissimis enim invenies requiem
in ea,
et convertetur tibi in oblectationem.
</vers><vers num="30"> Et erunt tibi compedes eius in
protectionem fortitudinis,
et torques illius in stolam gloriæ;
</vers><vers num="31"> decor enim aureus est in illa,
et vincula illius alligatura hyacinthina.
</vers><vers num="32"> Stolam gloriæ indues eam
et coronam gratulationis superpones tibi.
</vers><vers num="33"> Fili, si attenderis, disces;
et, si accommodaveris animum tuum, prudens eris.
</vers><vers num="34"> Si dilexeris audire, excipies
doctrinam;
et, si inclinaveris aurem tuam, sapiens eris.
</vers><vers num="35"> In multitudine presbyterorum sta
et sapientiæ illorum ex corde coniungere,
ut omnem narrationem Dei velis audire,
et proverbia intellectus non effugiant a te.
</vers><vers num="36"> Et, si videris sensatum, evigila ad
eum,
et gradus ostiorum illius exterat pes tuus.
</vers><vers num="37"> Cogitatum tuum habe in præceptis
Dei
et in mandatis illius maxime assiduus esto;
et ipse firmabit tibi cor,
et concupiscentia sapientiæ dabitur tibi.</vers></cap><subtitulum>Capitulum 7</subtitulum><cap num="7"><vers num="1"> Noli facere mala, et mala non te
apprehendent;
</vers><vers num="2"> discede ab iniquitate, et deficiet
abs te.
</vers><vers num="3"> Fili, non semines in sulcis
iniustitiæ
et non metes ea in septuplum.
</vers><vers num="4"> Noli quærere a Domino ducatum
neque a rege cathedram honoris.
</vers><vers num="5"> Non te iustifices ante Deum,
quoniam agnitor cordis ipse est;
et penes regem noli velle videri sapiens.
</vers><vers num="6"> Noli quærere fieri iudex,
nisi valeas virtute irrumpere iniquitates;
ne forte extimescas faciem potentis
et ponas scandalum in æquitate tua.
</vers><vers num="7"> Non pecces in multitudinem
civitatis
nec te immittas in populum.
</vers><vers num="8"> Neque alliges duplicia peccata;
nec enim in uno eris immunis.
</vers><vers num="9"> Noli esse pusillanimis in oratione
tua;
</vers><vers num="10"> exorare et facere eleemosynam ne
despicias.
</vers><vers num="11"> Ne dicas: « In
multitudine munerum meorum respiciet Deus
et, offerente me Deo altissimo, munera mea
suscipiet ».
</vers><vers num="12"> Non irrideas hominem in amaritudine
animæ;
est enim, qui humiliat et exaltat, circumspector Deus.
</vers><vers num="13"> Noli arare mendacium adversus
fratrem tuum
neque in amicum similiter facias.
</vers><vers num="14"> Noli velle mentiri omne
mendacium,
assiduitas enim illius non est bona.
</vers><vers num="15"> Noli verbosus esse in multitudine
presbyterorum
et non iteres verbum in oratione tua.
</vers><vers num="16"> Non oderis laboriosa opera
et rusticationem creatam ab Altissimo.
</vers><vers num="17"> Non te reputes in multitudine
indisciplinatorum;
</vers><vers num="18"> memento iræ, quoniam non
tardabit.
</vers><vers num="19"> Humilia valde spiritum tuum,
quoniam vindicta carnis impii ignis et vermis.
</vers><vers num="20"> Noli commutare amicum cum
pecunia
neque fratrem carissimum cum auro Ophir.
</vers><vers num="21"> Noli discedere a muliere sensata et
bona,
quam sortitus es in timore Domini;
gratia enim verecundiæ illius super aurum.
</vers><vers num="22"> Non lædas servum operantem in
veritate
neque mercennarium dantem animam suam.
</vers><vers num="23"> Servus sensatus sit tibi dilectus
quasi anima tua;
non defraudes illum libertate
neque inopem derelinquas illum.
</vers><vers num="24"> Pecora tibi sunt? Attende illis,
et, si sunt utilia, perseverent apud te.
</vers><vers num="25"> Filii tibi sunt? Erudi illos
et curva a pueritia cervicem illorum.
</vers><vers num="26"> Filiæ tibi sunt? Serva corpus
illarum
et non ostendas hilarem faciem tuam ad illas.
</vers><vers num="27"> Trade filiam, et grande opus
feceris,
et homini sensato da illam.
</vers><vers num="28"> Mulier si est tibi secundum animam
tuam, non proicias illam,
sed odibili non credas teipsum.
In toto corde tuo
</vers><vers num="29"> honora patrem tuum
et gemitus matris tuæ ne obliviscaris.
</vers><vers num="30"> Memento quoniam, nisi per illos,
natus non fuisses;
et quid retribues illis, quomodo et illi tibi?
</vers><vers num="31"> In tota anima tua time Dominum
et sacerdotes illius sanctifica.
</vers><vers num="32"> In omni virtute tua dilige eum, qui
te fecit,
et ministros eius ne derelinquas.
</vers><vers num="33"> Honora Deum ex tota anima tua
et honorifica sacerdotes.
</vers><vers num="34"> Da illis partem, sicut mandatum est
tibi,
primitiarum et purgationis et de neglegentia
</vers><vers num="35"> et armum in oblationem
et sacrificium sanctificationis et primitias sanctorum.
</vers><vers num="36"> Et pauperi porrige manum tuam,
ut perficiatur propitiatio et benedictio tua.
</vers><vers num="37"> Gratia dati in conspectu omnis
viventis,
sed et mortuo non prohibeas gratiam.
</vers><vers num="38"> Non desis plorantibus in
consolatione
et cum lugentibus luge.
</vers><vers num="39"> Non te pigeat visitare infirmum,
ex his enim in dilectione firmaberis.
</vers><vers num="40"> In omnibus operibus tuis memorare
novissima tua
et in æternum non peccabis.</vers></cap><subtitulum>Capitulum 8</subtitulum><cap num="8"><vers num="1"> Non litiges cum homine
potente,
ne forte incidas in manus illius.
</vers><vers num="2"> Non contendas cum viro locuplete,
ne forte contra te constituat pondus tuum:
</vers><vers num="3"> multos enim perdidit aurum,
et argentum etiam cor regum subvertit.
</vers><vers num="4"> Non litiges cum homine linguato
et non struas in ignem illius ligna.
</vers><vers num="5"> Non communices homini indocto,
ne contemnaris a principibus.
</vers><vers num="6"> Ne despicias hominem avertentem se a
peccato
neque improperes ei;
memento quoniam omnes in correptione sumus.
</vers><vers num="7"> Ne spernas hominem in sua
senectute,
etenim ex nobis senescunt.
</vers><vers num="8"> Noli de mortuo inimico tuo
gaudere;
memento quoniam omnes morimur et in gaudium nolumus venire.
</vers><vers num="9"> Ne despicias narrationem
presbyterorum sapientium
et in proverbiis eorum conversare;
</vers><vers num="10"> ab ipsis enim disces sapientiam et
doctrinam intellectus
et servire magnatis sine querela.
</vers><vers num="11"> Non te prætereat narratio
seniorum:
ipsi enim didicerunt a patribus suis;
</vers><vers num="12"> quoniam ab ipsis disces
intellectum
et in tempore necessitatis dare responsum.
</vers><vers num="13"> Non incendas carbones peccatorum
arguens eos
et ne incendaris flamma ignis peccatorum illorum.
</vers><vers num="14"> Ne contra faciem stes
contumeliosi,
ne sedeat quasi insidiator ori tuo.
</vers><vers num="15"> Noli fenerari homini fortiori
te;
quod si feneraveris, quasi perditum habe.
</vers><vers num="16"> Non spondeas super virtutem
tuam;
quod si spoponderis, quasi restituens cogita.
</vers><vers num="17"> Non litiges contra iudicem,
quoniam secundum placitum suum iudicat.
</vers><vers num="18"> Cum audace non eas in via,
ne forte aggraves mala tua:
ipse enim secundum voluntatem suam vadit,
et simul cum stultitia illius peries.
</vers><vers num="19"> Cum iracundo non facias rixam
et cum ipso non eas in desertum,
quoniam quasi nihil est ante illum sanguis,
et, ubi non est adiutorium, elidet te.
</vers><vers num="20"> Cum fatuis consilium non habeas;
non enim poterunt occultare secretum tuum.
</vers><vers num="21"> Coram extraneo nihil facias
cautum;
nescis enim quid pariet.
</vers><vers num="22"> Non omni homini cor tuum
manifestes,
ne forte repellas a te bonum.</vers></cap><subtitulum>Capitulum 9</subtitulum><cap num="9"><vers num="1"> Non zeles mulierem sinus tui,
ne doceas contra te notitiam ne quam.
</vers><vers num="2"> Non des mulieri potestatem animæ
tuæ,
ne ingrediatur in virtutem tuam, et confundaris.
</vers><vers num="3"> Ne adeas ad mulierem multivolam, ne
forte incidas in laqueos illius.
</vers><vers num="4"> Cum psaltria ne assiduus sis nec
audias illam,
ne forte pereas in efficacitate illius.
</vers><vers num="5"> Virginem ne conspicias,
ne forte scandalizeris in decore illius.
</vers><vers num="6"> Ne des fornicariis animam tuam in
ullo,
ne perdas te et hereditatem tuam.
</vers><vers num="7"> Noli circumspicere in vicis
civitatis,
nec oberraveris in plateis illius.
</vers><vers num="8"> Averte faciem tuam a muliere
compta
et ne circumspicias speciem alienam.
</vers><vers num="9"> Propter speciem mulieris multi
perierunt,
et ex hoc concupiscentia quasi ignis exardescit. (10. 11)
</vers><vers num="12"> Cum alterius muliere ne sedeas
omnino
nec accumbas cum ea super cubitum in vino,
</vers><vers num="13"> ne forte declinet cor tuum in illam,
et sanguine tuo labaris in perditionem.
</vers><vers num="14"> Ne derelinquas amicum antiquum:
novus enim non erit similis illi.
</vers><vers num="15"> Vinum novum amicus novus:
veterascet, et cum suavitate bibes illud.
</vers><vers num="16"> Non zeles gloriam et opes
peccatoris;
non enim scis quæ futura sit illius subversio.
</vers><vers num="17"> Non placeat tibi prosperitas
iniustorum
sciens quoniam usque ad inferos non iustificabuntur.
</vers><vers num="18"> Longe abesto ab homine potestatem
habente occidendi
et non suspicaberis timorem mortis;
</vers><vers num="19"> et, si accesseris ad illum, noli
aliquid committere,
ne forte auferat vitam tuam.
</vers><vers num="20"> Communionem mortis scito,
quoniam in medio laqueorum ingredieris
et super retia ambulabis.
</vers><vers num="21"> Secundum virtutem tuam conversare
cum proximo tuo
et cum sapientibus et prudentibus tracta.
</vers><vers num="22"> Et cum sensato sit cogitatus
tuus,
et omnis enarratio tua in præceptis Altissimi.
</vers><vers num="23"> Viri iusti sint tibi convivæ,
et in timore Dei sit tibi gloriatio.
</vers><vers num="24"> In manu artificum opera
laudabuntur,
et princeps populi in sapientia sermonis sui,
in sensu vero seniorum verbum.
</vers><vers num="25"> Terribilis est in civitate sua homo
linguosus,
et temerarius in verbo suo odibilis erit.</vers></cap><subtitulum>Capitulum 10</subtitulum><cap num="10"><vers num="1"> Iudex sapiens instituet populum
suum,
et principatus sensati stabilis erit.
</vers><vers num="2"> Secundum iudicem populi sic et
ministri eius,
et qualis rector est civitatis, tales et inhabitantes in ea.
</vers><vers num="3"> Rex insipiens perdet populum
suum,
et civitates inhabitabuntur per sensum potentium.
</vers><vers num="4"> In manu Dei potestas terræ,
et utilem rectorem suscitabit in tempus super illam.
</vers><vers num="5"> In manu Dei prosperitas hominis,
et super faciem scribæ imponet honorem suum.
</vers><vers num="6"> Pro omni iniuria proximi ne
rependas
et nihil agas in operibus superbiæ.
</vers><vers num="7"> Odibilis coram Deo est et hominibus
superbia,
et utrisque execrabilis omnis vexatio.
</vers><vers num="8"> Regnum a gente in gentem
transfertur
propter iniustitias et contumelias et divitias dolosas.
</vers><vers num="9"> Avaro autem nihil est scelestius,
hic enim et animam suam venalem habet.
</vers><vers num="10"> Quid superbit terra et cinis?
Quoniam in vita sua proiecit intima sua.
</vers><vers num="11"> Languor prolixior gravat
medicum,
brevis languor serenat medicum.
</vers><vers num="12"> Omnis potentatus brevis vita,
sic et rex hodie est et cras morietur.
</vers><vers num="13"> Cum enim morietur homo,
hereditabit serpentes et bestias et vermes.
</vers><vers num="14"> Initium superbiæ hominis apostatare
a Deo;
</vers><vers num="15"> et ab eo, qui fecit illum, recessit
cor eius.
Quoniam initium omnis peccati est superbia,
qui tenuerit illam, ebulliet maledictum,
et subvertet eum in finem.
</vers><vers num="16"> Propterea mirabiles fecit Dominus
plagas malorum
et destruxit eos usque in finem.
</vers><vers num="17"> Sedes ducum superborum destruxit
Deus
et sedere fecit mites pro eis.
</vers><vers num="18"> Radices gentium superbarum
eradicavit Deus
et plantavit humiles pro ipsis.
</vers><vers num="19"> Terras gentium evertit Dominus
et perdidit eas usque ad fundamentum.
</vers><vers num="20"> Arefecit ex ipsis et disperdidit
eos
et cessare fecit memoriam eorum a terra.
</vers><vers num="21"> Memoriam superborum perdidit
Deus
et reliquit memoriam humilium sensu.
</vers><vers num="22"> Non est creata hominibus
superbia,
neque iracundia nato mulierum.
</vers><vers num="23"> Semen hominum honoratum hoc,
quod timet Deum;
semen autem hoc exhonorabitur,
quod præterit mandata Domini.
</vers><vers num="24"> In medio fratrum rector illorum in
honore;
et, qui timent Dominum, erunt in oculis illius.
</vers><vers num="25"> Peregrinus, advena et pauper:
timor Dei est gloria eorum.
</vers><vers num="26"> Noli despicere hominem iustum
pauperem
et noli magnificare virum peccatorem divitem.
</vers><vers num="27"> Magnus et iudex et potens est in
honore,
sed non est maior illo, qui timet Deum.
</vers><vers num="28"> Servo sensato liberi servient;
et vir prudens et disciplinatus non murmurabit correptus.
</vers><vers num="29"> Noli extollere te in faciendo opere
tuo
et noli gloriari in tempore angustiæ tuæ.
</vers><vers num="30"> Melior est, qui operatur et abundat
in omnibus,
quam qui gloriatur et eget pane.
</vers><vers num="31"> Fili, in mansuetudine honora animam
tuam
et da illi victum cultumque secundum meritum suum.
</vers><vers num="32"> Peccantem in animam suam quis
iustificabit?
Et quis honorificabit exhonorantem animam suam?
</vers><vers num="33"> Est pauper, qui honoratur propter
disciplinam et timorem suum,
et est homo, qui honorificatur propter substantiam suam.
</vers><vers num="34"> Qui autem honoratur in paupertate,
quanto magis in substantia!
Et, qui exhonoratur in substantia, quanto magis in paupertate!</vers></cap><subtitulum>Capitulum 11</subtitulum><cap num="11"><vers num="1"> Sapientia humiliati exaltabit
caput illius
et in medio magnatorum consedere illum faciet.
</vers><vers num="2"> Non laudes virum in specie sua
neque spernas hominem deformem in visu suo.
</vers><vers num="3"> Brevis in volatilibus est apis,
et initium dulcoris habet fructus illius.
</vers><vers num="4"> In vestitu ne glorieris umquam
nec in die honoris tui extollaris,
quoniam mirabilia opera Altissimi solius,
et absconsa et invisa hominibus opera illius.
</vers><vers num="5"> Multi tyranni sederunt in terra,
et insuspicabilis portavit diadema.
</vers><vers num="6"> Multi potentes exhonorati sunt
valide,
et gloriosi traditi sunt in manus alterorum.
</vers><vers num="7"> Priusquam interroges, ne vituperes
quemquam,
sed, postquam interrogaveris, corripe iuste.
</vers><vers num="8"> Priusquam audias, ne respondeas
verbum
et in medio sermonum ne adicias loqui.
</vers><vers num="9"> De ea re, quæ te non molestat, ne
certeris
et in iudicio peccantium ne consistas.
</vers><vers num="10"> Fili, ne in multis sint actus
tui;
etsi festinaveris, non eris immunis a delicto:
si enim persecutus fueris, non apprehendes,
et non effugies, si discurreris.
</vers><vers num="11"> Est homo laborans et festinans et
dolens
et tanto magis non abundabit.
</vers><vers num="12"> Est homo marcidus egens
susceptione,
plus deficiens virtute et abundans paupertate;
</vers><vers num="13"> et oculus Dei respexit illum in
bono
et erexit eum ab humilitate ipsius
et exaltavit caput eius:
et mirati sunt in illo multi.
</vers><vers num="14"> Bona et mala, vita et mors,
paupertas et honestas a Deo sunt.
</vers><vers num="15"> Sapientia et disciplina et scientia
legis apud Dominum;
dilectio et viæ bonorum apud ipsum.
</vers><vers num="16"> Error et tenebræ peccatoribus
concreata sunt;
qui autem exsultant in malis, consenescunt in malo.
</vers><vers num="17"> Datio Dei permanet iustis,
et beneplacitum illius successus habebit in æternum.
</vers><vers num="18"> Est qui locupletatur parce
agendo,
et hæc est pars mercedis illius
</vers><vers num="19"> in eo quod dicit:
« Inveni requiem mihi,
et nunc manducabo de bonis meis solus”;
</vers><vers num="20"> et nescit quod tempus præteriet, et
mors appropinquet,
et relinquet omnia aliis et morietur.
</vers><vers num="21"> Sta in mandato tuo et in illo
conversare
et in opere mandatorum tuorum veterasce.
</vers><vers num="22"> Ne mireris in operibus
peccatorum;
confide autem in Deo et mane in labore tuo.
</vers><vers num="23"> Facile est enim in oculis Dei subito
honestare pauperem.
</vers><vers num="24"> Benedictio Dei in mercede iusti
continuo,
et in hora veloci successus illius fructificat.
</vers><vers num="25"> Ne dicas: « Quid est mihi
opus?
Et, quæ erunt mihi ex hoc bona? ».
</vers><vers num="26"> Ne dicas: « Sufficiens
mihi sum;
et, quid ex hoc nunc pessimabor? »
</vers><vers num="27"> In die bonorum ne immemor sis
malorum
et in die malorum ne immemor sis bonorum,
</vers><vers num="28"> quoniam facile est coram Deo in die
obitus
retribuere unicuique secundum vias suas.
</vers><vers num="29"> Malitia horæ oblivionem facit
luxuriæ magnæ,
et in fine hominis denudatio operum illius.
</vers><vers num="30"> Ante mortem ne laudes hominem
quemquam,
quoniam in extremis suis agnoscitur vir.
</vers><vers num="31"> Non omnem hominem inducas in domum
tuam,
multæ enim sunt insidiæ dolosi.
</vers><vers num="32"> Sicut enim eructant præcordia
fœtentium,
et sicut perdix inducitur in caveam,
et ut caprea in laqueum, sic et cor superborum,
et sicut prospector videns casum proximi sui.
</vers><vers num="33"> Bona enim in mala convertens
insidiator
et in electis imponet maculam.
</vers><vers num="34"> A scintilla una augentur
carbones,
et ab uno doloso augetur sanguis;
homo vero peccator sanguini insidiatur.
</vers><vers num="35"> Attende tibi a pestifero, fabricat
enim mala;
ne forte inducat super te maculam in perpetuum.
</vers><vers num="36"> Admitte ad te alienigenam, et
subvertet te in turbore
et abalienabit te a tuis propriis.</vers></cap><subtitulum>Capitulum 12</subtitulum><cap num="12"><vers num="1"> Si benefeceris, scito cui
feceris,
et erit gratia in bonis tuis multa.
</vers><vers num="2"> Benefac iusto et invenies
retributionem magnam
et, si non ab ipso, certe a Domino.
</vers><vers num="3"> Non est enim ei bene, qui assiduus
est in malis
et eleemosynas non dat,
quoniam et Altissimus odio habet peccatores
et misertus est pænitentibus.
</vers><vers num="4"> Da misericordi et ne suscipias
peccatorem;
et impiis et peccatoribus reddet vindictam
custodiens eos in diem vindictæ.
</vers><vers num="5"> Da bono et non receperis
peccatorem.
</vers><vers num="6"> Benefac humili et non dederis
impio;
vasa belli ne dederis illi,
ne in ipsis potentior te sit.
</vers><vers num="7"> Nam duplicia mala invenies
in omnibus bonis quæcumque feceris illi,
quoniam et Altissimus odio habet peccatores
et impiis reddet vindictam.
</vers><vers num="8"> Non agnoscetur in bonis amicus,
et non abscondetur in malis inimicus.
</vers><vers num="9"> In bonis viri etiam inimici illius
sunt amici,
et in malis etiam amicus discedit.
</vers><vers num="10"> Non credas inimico tuo in
æternum,
sicut enim æramentum æruginat nequitia illius
</vers><vers num="11"> et, si humiliatus vadat curvus,
adice animum tuum et custodi te ab illo
et fias ei sicut qui extergit speculum,
et cognosces quoniam in finem æruginavit.
</vers><vers num="12"> Non statuas illum penes te,
nec sedeat ad dexteram tuam,
ne forte conversus in locum tuum
inquirat cathedram tuam;
et in novissimo agnoscas verba mea et in sermonibus meis
stimuleris.
</vers><vers num="13"> Quis miserebitur incantatori a
serpente percusso
et omnibus, qui appropiant bestiis?
Et sic qui comitatur cum viro iniquo
et obvolutus est in peccatis eius:
non evadet, donec incendat eum ignis.
</vers><vers num="14"> Una hora tecum permanebit;
si autem declinaveris, non supportabit.
</vers><vers num="15"> In labiis suis indulcat inimicus
et in corde suo insidiatur, ut subvertat te in foveam.
</vers><vers num="16"> In oculis suis lacrimatur
inimicus
et, si invenerit opportunitatem, non satiabitur sanguine.
</vers><vers num="17"> Si incurrerint tibi mala,
invenies eum illic priorem,
</vers><vers num="18"> et quasi adiuvans suffodiet plantas
tuas.
</vers><vers num="19"> Caput suum movebit et plaudet
manu
et multa susurrans commutabit vultum suum.</vers></cap><subtitulum>Capitulum 13</subtitulum><cap num="13"><vers num="1"> Qui tetigerit picem, inquinabitur
ab ea;
et, qui communicaverit superbo, induet superbiam.
</vers><vers num="2"> Pondus super te ne tollas
et honestiori et ditiori te ne socius fueris.
</vers><vers num="3"> Quid communicabit caccabus ad
ollam?
Quando enim se colliserint, confringetur.
</vers><vers num="4"> Dives iniuste egit et fremet,
pauper autem læsus, ipse supplicabit.
</vers><vers num="5"> Si utilis fueris, assumet te
et, si non habueris, derelinquet te.
</vers><vers num="6"> Si habes, convivet tecum et evacuabit
te
et ipse non dolebit super te.
</vers><vers num="7"> Si necessarius illi fueris, ludet
te
et subridens spem dabit narrans tibi bona
et dicet: « Quid opus est tibi? ».
</vers><vers num="8"> Et confundet te in cibis suis,
donec te exinaniat bis et ter
et in novissimo deridebit te;
et postea videns derelinquet te
et caput suum movebit ad te.
</vers><vers num="9"> Humiliare Deo et exspecta manus
eius.
</vers><vers num="10"> Attende, ne seductus in stultitiam
humilieris.
</vers><vers num="11"> Noli esse humilis in sapientia
tua,
ne humiliatus in stultitiam seducaris.
</vers><vers num="12"> Advocatus a potentiore discede,
et eo magis te advocabit.
</vers><vers num="13"> Ne accedas, ne impingaris;
et ne longe sis ab eo, ne eas in oblivionem.
</vers><vers num="14"> Ne retineas ex æquo loqui cum
illo
nec credas multis verbis illius;
ex multa enim loquela tentabit te
et subridens inquiret de absconditis tuis.
</vers><vers num="15"> Immitis animus illius conservabit
verba tua
et non parcet de malitia et de vinculis.
</vers><vers num="16"> Cave tibi et attende diligenter
auditui tuo,
quoniam cum subversione tua ambulas.
</vers><vers num="17"> Audiens vero illa
ex somno evigila.
</vers><vers num="18"> Omni vita tua dilige Deum
et invoca illum in salutem tuam.
</vers><vers num="19"> Omne animal diligit simile sibi:
sic et omnis homo proximum sibi.
</vers><vers num="20"> Omnis caro ad similem sibi
coniungetur,
et omnis homo simili sui sociabitur.
</vers><vers num="21"> Quid communicabit lupus agno?
Sic peccator iusto.
</vers><vers num="22"> Quæ pax hyænæ ad canem?
Aut quæ pars diviti ad pauperem?
</vers><vers num="23"> Venatio leonis onager in eremo,
sic et pascua divitum sunt pauperes.
</vers><vers num="24"> Et sicut abominatio est superbo
humilitas,
sic et exsecratio divitis pauper.
</vers><vers num="25"> Dives commotus confirmatur ab amicis
suis,
humilis autem, cum ceciderit, expelletur et a notis.
</vers><vers num="26"> Diviti decepto multi
recuperatores:
locutus est nefaria, et iustificaverunt illum;
</vers><vers num="27"> humilis deceptus est, insuper et
arguitur:
locutus est sensate, et non est datus ei locus.
</vers><vers num="28"> Dives locutus est, et omnes
tacuerunt,
et verbum illius usque ad nubes perducent;
</vers><vers num="29"> pauper locutus est, et dicunt:
« Quis est hic? »
et, si offenderit, insuper subvertent illum.
</vers><vers num="30"> Bona est substantia, cui non est
peccatum in conscientia,
et nequissima paupertas in ore impii.
</vers><vers num="31"> Cor hominis immutat faciem
illius
sive in bona sive in mala.
</vers><vers num="32"> Vestigium cordis boni facies
hilaris:
difficile invenies et cum labore.</vers></cap><subtitulum>Capitulum 14</subtitulum><cap num="14"><vers num="1"> Beatus vir, qui non est lapsus
verbo ex ore suo
et non est stimulatus in tristitia delicti.
</vers><vers num="2"> Felix, quem non condemnat anima
sua,
et non excidit a spe sua.
</vers><vers num="3"> Viro tenaci sine ratione est
substantia;
et homini livido ad quid aurum?
</vers><vers num="4"> Qui denegat animo suo iniuste, aliis
congregat,
et in bonis illius alius luxuriabitur.
</vers><vers num="5"> Qui sibi nequam est, cui alii bonus
erit?
Et non iucundabitur in bonis suis.
</vers><vers num="6"> Qui sibi invidet, nihil est illo
nequius;
et hæc redditio est malitiæ illius.
</vers><vers num="7"> Et, si bene fecerit, ignoranter et
non volens facit
et in novissimo manifestat malitiam suam.
</vers><vers num="8"> Nequam est oculus lividi
et avertens faciem suam et despiciens animas.
</vers><vers num="9"> Insatiabilis oculus cupidi in parte
non satiabitur,
donec consumat arefaciens animam suam.
</vers><vers num="10"> Oculus malus lividus irruit in
panem
et neglegens est mensæ suæ.
</vers><vers num="11"> Fili, si habes, benefac tecum
et Deo dignas oblationes offer.
</vers><vers num="12"> Memor esto quoniam mors non
tardat,
et decretum inferorum quia non demonstratum est tibi;
decretum enim huius mundi: morte morietur.
</vers><vers num="13"> Ante mortem benefac amico tuo
et secundum vires tuas exporrigens da ei.
</vers><vers num="14"> Non defrauderis a bono diei,
et particula desiderii boni non te prætereat.
</vers><vers num="15"> Nonne aliis relinques res dolore
partas
et labores tuos in divisione sortis?
</vers><vers num="16"> Da et accipe et oblecta animam
tuam;
</vers><vers num="17"> ante obitum tuum operare
iustitiam,
quoniam non est apud inferos quærere voluptates.
</vers><vers num="18"> Omnis caro sicut vestimentum
veterascet
et sicut folium fructificans in arbore viridi:
alia generantur, et alia deiciuntur;
</vers><vers num="19"> sic generatio carnis et
sanguinis:
alia finitur, et alia nascitur.
</vers><vers num="20"> Omne opus corruptibile in fine
deficiet,
et, qui illud operatur, ibit cum illo;
</vers><vers num="21"> et omne opus electum
iustificabitur,
et, qui operatur illud, honorabitur in illo.
</vers><vers num="22"> Beatus vir, qui in sapientia
morabitur
et qui in iustitia sua meditabitur
et in sensu cogitabit circumspectionem Dei;
</vers><vers num="23"> qui excogitat vias illius in corde
suo
et in absconditis suis intellegens,
vadens post illam quasi investigator
et in viis illius consistens;
</vers><vers num="24"> qui respicit per fenestras
illius
et in ianuis illius audiens;
</vers><vers num="25"> qui requiescit iuxta domum
illius
et in parietibus illius figens palum,
statuet casulam suam ad manus illius
et requiescet in deversorio bonorum per ævum.
</vers><vers num="26"> Statuet filios suos sub tegmine
illius
et sub ramis eius morabitur;
</vers><vers num="27"> protegetur sub tegmine illius a
fervore
et in gloria eius requiescet.</vers></cap><subtitulum>Capitulum 15</subtitulum><cap num="15"><vers num="1"> Qui timet Deum, faciet hæc,
et, qui continens est legis, apprehendet illam;
</vers><vers num="2"> et obviabit illi quasi mater
honorificata
et quasi mulier a virginitate suscipiet illum.
</vers><vers num="3"> Cibabit illum pane vitæ et
intellectus
et aqua sapientiæ salutaris potabit illum,
et firmabitur in illa et non flectetur
</vers><vers num="4"> et confidet in illam et non
confundetur;
et exaltabit illum præ proximis suis
</vers><vers num="5"> et in medio ecclesiæ aperiet os
eius
et adimplebit illum spiritu sapientiæ et intellectus
et stola gloriæ vestiet illum;
</vers><vers num="6"> iucunditatem et exsultationem
thesaurizabit super illum
et nomine æterno hereditabit illum.
</vers><vers num="7"> Homines stulti non apprehendent
illam,
et homines sensati obviabunt illi;
homines peccatores non videbunt eam,
longe enim abest a superbia et dolo.
</vers><vers num="8"> Viri mendaces non erunt illius
memores;
et viri veraces invenientur in illa
et successum habebunt usque ad inspectionem Dei.
</vers><vers num="9"> Non est speciosa laus in ore
peccatoris,
</vers><vers num="10"> quoniam non a Deo tributa est
ei;
sapientiæ enim Dei astabit laus,
et in ore sapientis dicetur laus,
et dominator illius docebit eam.
</vers><vers num="11"> Ne dixeris: « A Deo
peccatum meum »
quæ enim odit, ipse non facit.
</vers><vers num="12"> Non dicas: « Ille in me
impegit »;
non enim necessarii sunt ei homines impii.
</vers><vers num="13"> Omne exsecramentum erroris odit
Dominus,
et non erit amabile timentibus eum.
</vers><vers num="14"> Deus ab initio constituit
hominem
et reliquit illum in manu consilii sui
et dedit eum in manum concupiscentiæ suæ.
</vers><vers num="15"> Adiecit mandata et præcepta sua
et intellegentiam ad faciendum placitum eius.
</vers><vers num="16"> Si volueris mandata servare,
conservabunt te;
si confidis in illo, etiam tu vives.
</vers><vers num="17"> Apposuit tibi aquam et ignem;
ad quod volueris, porrige manum tuam.
</vers><vers num="18"> Ante hominem vita et mors, bonum et
malum:
quod placuerit ei, dabitur illi.
</vers><vers num="19"> Quoniam multa sapientia Dei,
et fortis in potentia videns omnes sine intermissione.
</vers><vers num="20"> Oculi Domini ad timentes eum,
et ipse agnoscit omnem operam hominis.
</vers><vers num="21"> Nemini mandavit impie agere
et nemini dedit spatium peccandi.
</vers><vers num="22"> Non concupiscas multitudinem
filiorum infidelium et iniquorum.</vers></cap><subtitulum>Capitulum 16</subtitulum><cap num="16"><vers num="1"> Ne iucunderis in filiis impiis; si
multiplicentur, non oblecteris super ipsos,
si non est timor Dei cum illis.
</vers><vers num="2"> Non credas vitæ illorum
et ne respexeris in labores eorum.
</vers><vers num="3"> Melior est enim unus timens Deum
quam mille filii impii;
</vers><vers num="4"> et potius est mori sine filiis
quam relinquere filios impios.
</vers><vers num="5"> Ab uno sensato inhabitabitur
patria,
tribus autem impiorum deseretur.
</vers><vers num="6"> Multa talia vidit oculus meus,
et fortiora horum audivit auris mea.
</vers><vers num="7"> In synagoga peccantium exardebit
ignis,
et in gente incredibili exardescet ira.
</vers><vers num="8"> Non exoraverunt eum antiqui
gigantes,
qui rebelles fuerunt confidentes suæ virtuti.
</vers><vers num="9"> Et non pepercit accolis Lot
et exsecratus est eos præ superbia verbi illorum;
</vers><vers num="10"> non misertus est gentis
anathematis,
qui depulsi sunt in peccatis suis.
</vers><vers num="11"> Et sicut sescenta milia peditum,
qui congregati sunt in duritia cordis sui;
et, si unus fuisset cervicatus,
mirum si fuisset immunis:
</vers><vers num="12"> misericordia enim et ira est cum
illo,
sustinens, exorabilis et effundens iram.
</vers><vers num="13"> Secundum multam misericordiam suam,
sic et correptio illius:
hominem secundum opera sua iudicat.
</vers><vers num="14"> Non effugiet in rapina peccator,
et non irrita erit sustinentia iusti.
</vers><vers num="15"> Omni misericordiæ erit merces:
unusquisque secundum meritum operum suorum inveniet coram se
et secundum intellectum peregrinationis ipsius.
Dominus induravit cor pharaonis, ne agnosceret illum,
ut opera sua innotescerent sub cælo.
Misericordia eius apparuit omnibus creaturis eius,
lucem suam et tenebras dispertiit filiis hominum.
</vers><vers num="16"> Non dicas: « A Deo
abscondar!
Et, ex summo quis mei memorabitur?
</vers><vers num="17"> In populo magno non agnoscar;
quæ est enim anima mea in tam immensa creatura? ».
</vers><vers num="18"> Ecce cælum et cæli cælorum,
abyssus et universa terra et quæ in eis sunt,
in visitatione illius commovebuntur;
</vers><vers num="19"> montes simul et colles et fundamenta
terræ,
cum conspexerit illa Deus, tremore concutientur.
</vers><vers num="20"> Et in omnibus his non apponet
cor,
etenim omne cor intellegitur ab illo.
</vers><vers num="21"> Et vias illius quis intellegit
et procellam, quam nec oculus videbit hominis?
</vers><vers num="22"> Nam plurima illius opera sunt in
absconsis,
et opera iustitiæ eius quis enuntiabit, aut quis sustinebit?
Longe enim est decretum,
et interrogatio omnium in consummatione est.
</vers><vers num="23"> Qui minoratur corde, cogitat
ista,
et vir imprudens et errans cogitat stulta.
</vers><vers num="24"> Audi me, fili, et disce prudentiam
sensus,
</vers><vers num="25"> et dicam in æquitate
disciplinam
et scrutabor enarrare sapientiam;
et in verbis meis attende in corde tuo.
Edico in æquitate spiritus virtutes,
quas posuit Deus in opera sua ab initio,
et in veritate enuntio scientiam eius.
</vers><vers num="26"> Quando creavit Deus opera sua ab
initio
et ab institutione ipsorum distinxit partes illorum,
</vers><vers num="27"> ornavit in æternum opera
illorum
et dominatum eorum in generationibus suis.
Nec esurierunt nec laboraverunt
et non destiterunt ab operibus suis.
</vers><vers num="28"> Unusquisque proximum sibi non
angustiavit,
</vers><vers num="29"> et usque in æternum non erunt
incredibiles verbo illius.
</vers><vers num="30"> Post hæc Deus in terram
respexit
et complevit illam bonis suis;
</vers><vers num="31"> anima omnis vitalis cooperuit faciem
ipsius,
et in ipsam iterum reversio illorum.</vers></cap><subtitulum>Capitulum 17</subtitulum><cap num="17"><vers num="1"> Deus creavit de terra hominem
et secundum imaginem suam fecit illum;
</vers><vers num="2"> et iterum convertit illum in
ipsam
et secundum se vestivit illum virtute.
</vers><vers num="3"> Numerum dierum et tempus dedit
illi
et dedit illi potestatem eorum, quæ sunt super terram.
</vers><vers num="4"> Posuit timorem illius super omnem
carnem,
ut dominaretur bestiarum et volatilium.
</vers><vers num="5"> Creavit illis consilium et linguam et
oculos et aures
et cor dedit illis excogitandi
et disciplina intellectus replevit illos.
</vers><vers num="6"> Creavit illis scientiam spiritus,
sensu implevit cor illorum
et mala et bona ostendit illis.
</vers><vers num="7"> Posuit timorem suum super corda
illorum
ostendens illis magnalia operum suorum
</vers><vers num="8"> et dedit illis gloriari in
mirabilibus illius,
ut nomen sanctificationis collaudent
et magnalia enarrent operum eius.
</vers><vers num="9"> Addidit illis disciplinam
et legem vitæ hereditavit illos.
</vers><vers num="10"> Testamentum æternum constituit cum
illis
et iustitiam et iudicia sua ostendit illis.
</vers><vers num="11"> Et magnalia honoris eius vidit
oculus illorum,
et honorem vocis eius audierunt aures illorum,
et dixit illis: « Attendite ab omni
iniquo ».
</vers><vers num="12"> Et mandavit illis unicuique de
proximo suo.
</vers><vers num="13"> Viæ illorum coram ipso sunt
semper:
non sunt absconsæ ab oculis ipsius.
</vers><vers num="14"> In unamquamque gentem præposuit
rectorem,
</vers><vers num="15"> et pars Dei Israel factus est.
</vers><vers num="16"> Et omnia opera illorum velut sol in
conspectu eius;
et oculi eius sine intermissione inspicientes in viis eorum.
</vers><vers num="17"> Non sunt absconsæ iniquitates
illorum
et omnia peccata eorum in conspectu Dei.
</vers><vers num="18"> Eleemosyna viri quasi signaculum cum
ipso,
et gratiam hominis quasi pupillam conservabit.
</vers><vers num="19"> Et postea resurget et retribuet
illis
et retributionem unicuique in caput ipsorum convertet.
</vers><vers num="20"> Pænitentibus autem dedit viam
reditus
et confirmavit deficientes sustinere
et destinavit illis sortem veritatis.
</vers><vers num="21"> Convertere ad Dominum et relinque
peccata tua;
</vers><vers num="22"> precare ante faciem Domini et minue
offendicula.
</vers><vers num="23"> Revertere ad Altissimum et avertere
ab iniustitia tua
et nimis odito exsecrationem.
</vers><vers num="24"> Et cognosce iustitias et iudicia
Dei
et sta in sorte propositionis et orationis altissimi Dei.
</vers><vers num="25"> Altissimum quis laudabit in
inferis
pro vivis et dantibus confessionem Deo?
</vers><vers num="26"> Non demoreris in errore
impiorum;
ante mortem confitere:
a mortuo, quasi nihil sit, perit confessio.
</vers><vers num="27"> Confiteberis vivens, vivus et sanus
confiteberis
et laudabis Deum et gloriaberis in miserationibus illius.
</vers><vers num="28"> Quam magna misericordia Domini,
et propitiatio illius convertentibus ad se!
</vers><vers num="29"> Nec enim omnia possunt esse in
hominibus,
quoniam non est immortalis filius hominis.
</vers><vers num="30"> Quid lucidius sole? Et hic
deficiet.
Aut quid nequius quam quod excogitavit caro et sanguis?
Et hoc arguetur.
</vers><vers num="31"> Virtutem altitudinis cæli ipse
conspicit,
et omnes homines terra et cinis.</vers></cap><subtitulum>Capitulum 18</subtitulum><cap num="18"><vers num="1"> Qui vivit in æternum, creavit
omnia simul.
Deus solus iustificabitur et manet invictus rex in æternum.
</vers><vers num="2"> Quis sufficit enarrare opera
illius?
</vers><vers num="3"> Et quis investigabit magnalia
eius?
</vers><vers num="4"> Virtutem autem magnitudinis eius quis
enuntiabit?
Aut quis adiciet enarrare misericordiam eius?
</vers><vers num="5"> Non est minuere neque adicere
nec est invenire magnalia Dei;
</vers><vers num="6"> cum consummaverit homo, tunc
incipiet
et, cum quieverit, aporiabitur.
</vers><vers num="7"> Quid est homo, quis defectus, et quæ
est utilitas illius?
Et quid est bonum, aut quid nequam illius?
</vers><vers num="8"> Numerus dierum hominum ut multum
centum anni,
quasi gutta aquæ maris deputati sunt,
et sicut calculus arenæ, sic exigui anni in die ævi.
</vers><vers num="9"> Propter hoc patiens est Deus in
illis
et effundit super eos misericordiam suam.
</vers><vers num="10"> Vidit præsumptionem cordis eorum,
quoniam mala est;
et cognovit subversionem illorum, quoniam nequam est.
</vers><vers num="11"> Ideo adimplevit propitiationem suam
in illis
et ostendit eis viam æquitatis.
</vers><vers num="12"> Miseratio hominis circa proximum
suum,
misericordia autem Dei super omnem carnem.
</vers><vers num="13"> Qui reprehendit, docet et erudit
quasi pastor dirigens gregem suum.
</vers><vers num="14"> Miseretur excipientibus doctrinam
miserationis
et festinantibus in iudiciis eius.
</vers><vers num="15"> Fili, in bonis non des querelam
et in omni dato non des tristitiam verbi mali.
</vers><vers num="16"> Nonne ardorem refrigerabit ros?
Sic et verbum melius quam datum.
</vers><vers num="17"> Nonne ecce verbum super datum
bonum?
Sed utraque cum homine gratioso.
</vers><vers num="18"> Stultus acriter improperabit,
et datus indisciplinati tabescere facit oculos.
</vers><vers num="19"> Ante iudicium para advocatum
tibi
et, antequam loquaris, disce.
</vers><vers num="20"> Ante languorem adhibe medicinam
et ante iudicium interroga teipsum
et in hora visitationis invenies propitiationem.
</vers><vers num="21"> Ante languorem humilia te
et in tempore peccati ostende conversionem tuam.
</vers><vers num="22"> Non sinas te impediri reddere votum
tempore opportuno
et ne tardes usque ad mortem iustificari,
quoniam merces Dei manet in æternum.
</vers><vers num="23"> Ante votum præpara animam tuam
et noli esse quasi homo, qui tentat Dominum.
</vers><vers num="24"> Memento iræ in die
consummationis
et, suo tempore, retributionis in conversione faciei.
</vers><vers num="25"> Memento famis in tempore
abundantiæ
et necessitatum paupertatis in die divitiarum.
</vers><vers num="26"> A mane usque ad vesperam mutatur
tempus,
et hæc omnia citata in oculis Dei.
</vers><vers num="27"> Homo sapiens in omnibus metuet
et in diebus delictorum cavebit a malitia.
</vers><vers num="28"> Omnis astutus agnoscit
sapientiam
et invenienti eam dabit confessionem.
</vers><vers num="29"> Sensati in verbis et ipsi sapienter
egerunt
et intellexerunt veritatem et iustitiam
et effuderunt tamquam pluviam proverbia et iudicia.
</vers><vers num="30"> De continentia animæ.
Post concupiscentias tuas non eas
et a voluptatibus tuis te contine;
</vers><vers num="31"> si præstes animæ tuæ beneplacitum
concupiscentiæ,
faciet te in gaudium inimicis tuis.
</vers><vers num="32"> Ne oblecteris in multa
epulatione;
duplex enim portio est paupertas illius.
</vers><vers num="33"> Ne fueris ganeo et potator,
cum nihil tibi est in sacculo:
eris enim invidus vitæ tuæ.</vers></cap><subtitulum>Capitulum 19</subtitulum><cap num="19"><vers num="1"> Operarius ebriosus non
locupletabitur;
et, qui spernit modica, paulatim decidet.
</vers><vers num="2"> Vinum et mulieres apostatare faciunt
sensatos;
et, qui se iungit fornicariis, peribit:
putredo et vermes hereditabunt illum.
</vers><vers num="3"> Anima audax perdet dominum suum;
et tolletur de numero anima eius,
et extolletur in exemplum maius.
</vers><vers num="4"> Qui credit cito, levis corde est et
minorabitur;
et, qui delinquit in animam suam, quis innoxium faciet?
</vers><vers num="5"> Qui gaudet iniquitate,
denotabitur,
et, qui odit correptionem, minuetur vita,
et, qui odit loquacitatem, exstinguit malitiam. (6)
</vers><vers num="7"> Ne umquam iteres verbum nequam et
durum
et prorsus non minoraberis.
</vers><vers num="8"> De amico et inimico noli narrare
et, si notum est tibi delictum, noli denudare:
</vers><vers num="9"> audiet enim te et cavebit te
et quasi defendens peccatum odiet te.
</vers><vers num="10"> Audisti verbum adversus proximum
tuum?
Commoriatur in te fidens quoniam non te dirumpet.
</vers><vers num="11"> A facie verbi parturiet fatuus
tamquam parturiens a facie infantis;
</vers><vers num="12"> sagitta infixa femori carnis,
sic verbum in corde stulti.
</vers><vers num="13"> Corripe amicum, ne forte fecerit
malum et ipse dicat: « Non feci »;
aut, si fecerit, ne iterum addat facere.
</vers><vers num="14"> Corripe proximum, ne forte
dixerit
et, si dixerit, ne forte iteret.
</vers><vers num="15"> Corripe amicum, sæpe enim fit
criminatio,
</vers><vers num="16"> et non omni verbo credas.
Est qui labitur lingua sed non ex animo;
</vers><vers num="17"> quis est enim qui non deliquerit in
lingua sua?
Corripe proximum, antequam commineris,
</vers><vers num="18"> et da locum legi Altissimi.
Quia omnis sapientia timor Dei et in illa timere Deum,
et in omni sapientia dispositio legis.
</vers><vers num="19"> Et non est sapientia nequitiæ
scientia,
et non est consilium peccatorum prudentia.
</vers><vers num="20"> Est astutia et ipsa exsecratio,
et est insipiens, qui minuitur sapientia.
</vers><vers num="21"> Melior est homo, qui minuitur
sapientia et deficiens sensu in timore,
quam qui abundat sensu et transgreditur legem Altissimi.
</vers><vers num="22"> Est solertia certa et ipsa
iniqua.
</vers><vers num="23"> Et est qui pervertit gratiam, ut
proferat iudicium;
est qui videtur oppressus et fractus animo,
et interiora eius plena sunt dolo.
</vers><vers num="24"> Et est qui se nimium submittit a
multa humilitate;
et est qui inclinat faciem suam
et fingit se non audire:
ubi ignoratus est, præveniet te.
</vers><vers num="25"> Et, si ab imbecillitate virium
vetetur peccare,
si invenerit tempus malefaciendi, malefaciet.
</vers><vers num="26"> Ex visu cognoscitur vir,
et ab occursu faciei cognoscitur sensatus:
</vers><vers num="27"> amictus corporis et risus
dentium
et gressus hominis enuntiant de illo.
</vers><vers num="28"> Est correptio inopportuna,
et est indicium, quod non probatur esse bonum;
et est tacens, et ipse est prudens.</vers></cap><subtitulum>Capitulum 20</subtitulum><cap num="20"><vers num="1"> Quam bonum est arguere quam
irasci,
et confitentem in oratione non prohibere!
</vers><vers num="2"> Concupiscentia spadonis devirginans
iuvenculam:
</vers><vers num="3"> sic qui facit per vim iudicium
iniquum.
</vers><vers num="4"> Quam bonum est correptum manifestare
pænitentiam!
Sic enim effugies voluntarium peccatum.
</vers><vers num="5"> Est tacens, qui invenitur
sapiens,
et est odibilis, quia procax est ad loquendum.
</vers><vers num="6"> Est tacens non habens responsum,
et est tacens sciens tempus aptum.
</vers><vers num="7"> Homo sapiens tacebit usque ad
tempus,
lascivus autem et imprudens non servabunt tempus.
</vers><vers num="8"> Qui multis utitur verbis,
exsecrabitur;
et, qui potestatem sibi assumit iniuste, odietur.
</vers><vers num="9"> Est processus in malis viro
indisciplinato,
et est inventio in detrimentum.
</vers><vers num="10"> Est datum, quod non est utile,
et est datum, cuius retributio duplex.
</vers><vers num="11"> Est propter gloriam minoratio,
et est qui ab humilitate levat caput.
</vers><vers num="12"> Est qui multa redimat modico
pretio
et restituens ea in septuplum.
</vers><vers num="13"> Sapiens in verbis seipsum amabilem
facit,
gratiæ autem fatuorum effundentur.
</vers><vers num="14"> Datum insipientis non erit utile
tibi,
oculi enim illius septemplices sunt:
</vers><vers num="15"> exigua dabit et multa
improperabit,
et apertio oris illius quasi clamantis.
</vers><vers num="16"> Hodie feneratur quis et cras
expetit:
odibilis est homo huiusmodi.
</vers><vers num="17"> Fatuus dicit: « Non est
mihi amicus,
et non est gratia bonis meis ».
</vers><vers num="18"> Qui enim edunt panem illius, falsæ
linguæ sunt.
Quoties et quanti irridebunt eum!
</vers><vers num="19"> Neque enim, quod habendum erat,
directo sensu distribuit,
similiter et, quod non erat habendum, est indifferens ei.
</vers><vers num="20"> Melius lapsus in pavimento quam
lapsus linguæ:
sic casus malorum festinanter veniet.
</vers><vers num="21"> Homo acharis quasi fabula
importuna;
in ore indisciplinatorum assidua erit.
</vers><vers num="22"> Ex ore fatui reprobabitur
parabola,
non enim dicit illam in tempore suo.
</vers><vers num="23"> Est qui vetatur peccare præ inopia,
et in requie sua non stimulabitur.
</vers><vers num="24"> Est qui perdit animam suam præ
confusione,
et ab imprudenti persona perdet eam;
personæ autem acceptione perdet se.
</vers><vers num="25"> Est qui præ confusione promittit
amico,
et lucratus est eum inimicum gratis.
</vers><vers num="26"> Opprobrium nequam in homine
mendacium,
et in ore indisciplinatorum assidue erit.
</vers><vers num="27"> Potior fur quam assiduitas viri
mendacis;
perditionem autem ambo hereditabunt.
</vers><vers num="28"> Mos hominis mendacis est sine
honore,
et confusio illius cum ipso sine intermissione.
</vers><vers num="29"> Verbum parabolarum.
Sapiens in verbis producet seipsum,
et homo prudens placebit magnatis.
</vers><vers num="30"> Qui operatur terram suam, inaltabit
acervum frugum,
et, qui operatur iustitiam, ipse exaltabitur;
qui vero placet magnatis, effugiet iniquitatem.
</vers><vers num="31"> Xenia et dona excæcant oculos
iudicum
et quasi camus in ore avertunt correptiones eorum.
</vers><vers num="32"> Sapientia absconsa et thesaurus
invisus,
quæ utilitas in utrisque?
</vers><vers num="33"> Melior est, qui celat insipientiam
suam,
quam homo, qui abscondit sapientiam suam.</vers></cap><subtitulum>Capitulum 21</subtitulum><cap num="21"><vers num="1"> Fili, peccasti? Non adicias
iterum,
sed et de pristinis deprecare, ut tibi dimittantur.
</vers><vers num="2"> Quasi a facie colubri fuge
peccata:
et, si accesseris ad illa, mordebunt te.
</vers><vers num="3"> Dentes leonis dentes eorum
interficientes animas hominum.
</vers><vers num="4"> Quasi romphæa bis acuta omnis
iniquitas:
plagæ illius non est sanitas.
</vers><vers num="5"> Terror et iniuriæ annullabunt
substantiam,
et domus, quæ nimis locuples est, annullabitur superbia;
sic substantia superbi eradicabitur.
</vers><vers num="6"> Deprecatio pauperis ex ore usque ad
aures Dei perveniet,
et iudicium festinato adveniet illi.
</vers><vers num="7"> Qui odit correptionem, in vestigio
est peccatoris;
et, qui timet Deum, convertet illam ad cor suum.
</vers><vers num="8"> Notus a longe potens lingua
audaci,
et sensatus novit illum labi.
</vers><vers num="9"> Qui ædificat domum suam impendiis
alienis,
quasi qui colligit lapides suos in hiemem.
</vers><vers num="10"> Stuppa collecta synagoga
peccantium,
et consummatio illorum flamma ignis.
</vers><vers num="11"> Via peccantium complanata
lapidibus,
et in fine illius fovea inferi.
</vers><vers num="12"> Qui custodit legem, continebit
sensum suum;
</vers><vers num="13"> consummatio timoris Dei sapientia et
sensus.
</vers><vers num="14"> Non erudietur, qui non est
prudens;
</vers><vers num="15"> est autem astutia, quæ abundat in
malo,
et non est sensus, ubi est amaritudo.
</vers><vers num="16"> Scientia sapientis tamquam inundatio
abundabit,
et consilium illius sicut fons vitæ permanet.
</vers><vers num="17"> Cor fatui quasi vas confractum
et omnem sapientiam non tenebit.
</vers><vers num="18"> Verbum sapiens, quodcumque audierit
scius,
laudabit et ad illud adiciet;
audivit luxuriosus, et displicebit illi
et proiciet illud post dorsum suum.
</vers><vers num="19"> Narratio fatui quasi sarcina in
via,
sed in labiis sensati invenietur gratia.
</vers><vers num="20"> Os prudentis quæretur in
ecclesia,
et verba illius cogitabunt in cordibus suis.
</vers><vers num="21"> Tamquam domus exterminata sic fatuo
sapientia;
et scientia insensati inenarrabilia verba.
</vers><vers num="22"> Compedes in pedibus stulto
doctrina
et quasi vincula manuum super manum dexteram.
</vers><vers num="23"> Fatuus in risu exaltat vocem
suam;
vir autem sapiens vix tacite ridebit.
</vers><vers num="24"> Tamquam ornamentum aureum prudenti
doctrina
et quasi brachiale in brachio dextro.
</vers><vers num="25"> Pes fatui facilis in domum
proximi,
sed homo peritus verebitur personam.
</vers><vers num="26"> Stultus a fenestra respiciet in
domum,
vir autem eruditus foris stabit.
</vers><vers num="27"> Ineruditio hominis auscultare per
ostium,
et prudenti gravis contumelia.
</vers><vers num="28"> Labia imprudentium stulta
narrabunt,
verba autem prudentium statera ponderabuntur.
</vers><vers num="29"> In ore fatuorum cor illorum,
et in corde sapientium os illorum.
</vers><vers num="30"> Dum maledicit impius
adversarium,
maledicit ipse animam suam.
</vers><vers num="31"> Susurro coinquinabit animam suam et
in omnibus odietur;
et, qui cum eo manserit, odiosus erit:
tacitus et sensatus honorabitur.</vers></cap><subtitulum>Capitulum 22</subtitulum><cap num="22"><vers num="1"> Lapidi luteo comparatus est
piger,
et omnes sibilabunt super aspernationem illius;
</vers><vers num="2"> fimo boum comparatus est piger:
et omnis, qui tetigerit eum, excutiet manus.
</vers><vers num="3"> Confusio patris est de filio
indisciplinato,
filia autem in deminorationem generatur.
</vers><vers num="4"> Filia prudens hereditas viro suo,
nam, quæ confundit, in contumeliam fit genitoris.
</vers><vers num="5"> Patrem et virum confundit filia
audax,
ab utrisque autem inhonorabitur.
</vers><vers num="6"> Musica in luctu importuna
narratio;
disciplina et doctrina in omni tempore sapientia.
</vers><vers num="7"> Qui docet fatuum, quasi qui
conglutinat testam;
</vers><vers num="8"> qui narrat verbum non audienti,
quasi qui excitat dormientem de gravi somno.
</vers><vers num="9"> Cum dormiente loquitur, qui enarrat
stulto sapientiam,
et in fine narrationis dicit: « Quis est
hic? ».
</vers><vers num="10"> Supra mortuum plora, defecit enim
lux,
et supra fatuum plora, defecit enim sensus.
</vers><vers num="11"> Modicum plora supra mortuum, quoniam
requievit;
</vers><vers num="12"> nequissima enim vita fatui super
mortem.
</vers><vers num="13"> Luctus mortui septem dies,
fatui autem et impii omnes dies vitæ illorum.
</vers><vers num="14"> Cum stulto ne multum loquaris
et cum insensato ne abieris.
</vers><vers num="15"> Serva te ab illo, ut non molestiam
habeas,
et non coinquinaberis impactione illius.
</vers><vers num="16"> Deflecte ab illo et invenies
requiem
et non acediaberis in stultitia illius.
</vers><vers num="17"> Super plumbum quid gravius?
Et quod illi aliud nomen quam fatuus?
</vers><vers num="18"> Arenam et salem et massam ferri
facilius est ferre
quam hominem imprudentem et fatuum et impium.
</vers><vers num="19"> Loramentum ligneum colligatum in
fundamento ædificii
non dissolvetur;
sic et cor confirmatum in cogitatione consilii,
nullus timor illud commovebit.
</vers><vers num="20"> Cor firmatum in cogitatu
intellegentiæ
sicut ornatus in pariete polito.
</vers><vers num="21"> Sicut pali in excelsis et cæmenta
sine impensa posita
contra faciem venti non permanebunt,
</vers><vers num="22"> sic et cor timidum in cogitatione
stulti
contra impetum timoris non resistet. (23)
</vers><vers num="24"> Pungens oculum deducit lacrimas,
et, qui pungit cor, pellit amicitiam.
</vers><vers num="25"> Mittens lapidem in volatilia fugat
illa;
sic et qui conviciatur amico, dissolvit amicitiam.
</vers><vers num="26"> Ad amicum etsi produxeris
gladium,
non desperes: est enim regressus;
ad amicum
</vers><vers num="27"> si aperueris os triste,
non timeas: est enim concordatio,
excepto convicio et improperio et superbia
et mysterii revelatione et plaga dolosa;
in his omnis effugiet amicus.
</vers><vers num="28"> Fidem posside cum amico in
paupertate illius,
ut et in bonis illius communices;
</vers><vers num="29"> in tempore tribulationis illius
permane illi fidelis,
ut et in hereditate illius coheres sis.
</vers><vers num="30"> Ante ignem camini vapor et
fumus,
sic et ante sanguinem maledicta et contumeliæ et minæ.
</vers><vers num="31"> Amicum tegere non confundar,
a facie illius non me abscondam;
et, si mala mihi evenerint per illum, sustinebo:
</vers><vers num="32"> omnis, qui audiet, cavebit se ab
eo.
</vers><vers num="33"> Quis dabit ori meo custodiam
et super labia mea signaculum aptum,
ut non cadam ab ipsis, et lingua mea perdat me?</vers></cap><subtitulum>Capitulum 23</subtitulum><cap num="23"><vers num="1"> Domine, pater et dominator vitæ
meæ,
ne derelinquas me in consilio eorum
nec sinas me cadere in illis.
</vers><vers num="2"> Quis superponet in cogitatu meo
flagella
et in corde meo doctrinam sapientiæ,
ut ignorationibus meis non parcant mihi,
et non appareant delicta mea,
</vers><vers num="3"> et ne adincrescant ignorantiæ
meæ,
et multiplicentur delicta mea, et peccata mea abundent,
et incidam in conspectu adversariorum meorum,
et gaudeat super me inimicus meus?
</vers><vers num="4"> Domine, pater et Deus vitæ meæ,
ne derelinquas me in cogitatu illorum.
</vers><vers num="5"> Extollentiam oculorum meorum ne
dederis mihi
et omne desiderium averte a me.
</vers><vers num="6"> Aufer a me ventris
concupiscentias,
et concubitus concupiscentiæ ne apprehendant me,
et animæ irreverenti et infrunitæ ne tradas me.
</vers><vers num="7"> De doctrina oris.
Doctrinam oris audite, filii;
et, qui custodierit illam, non capietur labiis
nec scandalizabitur in operibus nequissimis.
</vers><vers num="8"> In labiis suis apprehendetur
peccator,
et maledicus et superbus scandalizabitur in illis.
</vers><vers num="9"> Iurationi non assuescas os tuum:
multi enim casus in illa.
</vers><vers num="10"> Nominatio vero Dei non sit assidua
in ore tuo,
et nominibus sanctorum non admiscearis,
quoniam non eris immunis ab eis.
</vers><vers num="11"> Sicut enim servus exquisitus
assidue
livore carere non poterit,
sic omnis iurans et nominans in toto
a peccato non purgabitur.
</vers><vers num="12"> Vir multum iurans implebitur
iniquitate,
et non discedet a domo illius plaga.
</vers><vers num="13"> Et, si frustraverit, delictum illius
super ipsum erit;
et, si dissimulaverit, delinquet dupliciter.
</vers><vers num="14"> Et, si in vacuum iuraverit, non
iustificabitur:
replebitur enim malis domus illius.
</vers><vers num="15"> Est et alia loquela morti
comparanda:
non inveniatur in hereditate Iacob.
</vers><vers num="16"> Etenim a timoratis omnia hæc sunt
remota,
et in delictis non volutabuntur.
</vers><vers num="17"> Indisciplinatæ turpitudini non
assuescat os tuum:
est enim in illa verbum peccati.
</vers><vers num="18"> Memento patris et matris tuæ,
in medio enim magnatorum consistis;
</vers><vers num="19"> ne forte obliviscaris tui in
conspectu illorum
et assiduitate tua infatuatus improperium patiaris
et maluisses non nasci et diem nativitatis tuæ maledicas.
</vers><vers num="20"> Homo assuetus in verbis
improperii
in omnibus diebus suis non erudietur.
</vers><vers num="21"> Duo genera abundant in peccatis,
et tertium adducit iram et perditionem:
</vers><vers num="22"> anima calida quasi ignis ardens
non exstinguetur, donec consumatur;
</vers><vers num="23"> et homo fornicarius in corpore
carnis suæ
non desinet, donec incendat ignem.
</vers><vers num="24"> Homini fornicario omnis panis
dulcis:
non cessabit nisi in morte.
</vers><vers num="25"> Omnis homo, qui transgreditur super
lectum suum
contemnens in anima sua et dicens: « Quis me videt?
</vers><vers num="26"> Tenebræ circumdant me, et parietes
cooperiunt me,
et nemo circumspicit me; quem vereor?
Delictorum meorum non memorabitur Altissimus »
</vers><vers num="27"> et non intellegit quoniam omnia
videt oculus illius,
quoniam expellit a se timorem Dei huiusmodi hominis timor.
Et oculi hominum sunt timor illius,
</vers><vers num="28"> et non cognovit quoniam oculi
Domini
multo plus lucidiores sunt super solem
circumspicientes omnes vias hominum et profundum abyssi
et hominum corda intuentes in absconditas partes.
</vers><vers num="29"> Domino enim Deo, antequam
crearentur, omnia sunt agnita;
sic et, postquam perfecta sunt, respicit omnia.
</vers><vers num="30"> Hic in plateis civitatis
vindicabitur
et quasi pullus equinus fugabitur
et, ubi non speravit, apprehendetur;
</vers><vers num="31"> et erit dedecus omnibus,
eo quod non intellexerit timorem Domini.
</vers><vers num="32"> Sic et mulier omnis relinquens virum
suum
et statuens hereditatem ex alieno matrimonio.
</vers><vers num="33"> Primo enim in lege Altissimi
incredibilis fuit,
secundo in virum suum deliquit,
tertio in adulterio fornicata est
et ex alio viro filios statuit sibi.
</vers><vers num="34"> Hæc in ecclesiam adducetur
et in filios eius respicietur;
</vers><vers num="35"> non tradent filii eius radices,
et rami eius non dabunt fructum:
</vers><vers num="36"> derelinquet in maledictum memoriam
suam,
et dedecus illius non delebitur.
</vers><vers num="37"> Et agnoscent, qui derelicti
sunt,
quoniam nihil melius est quam timor Dei,
et nihil dulcius quam attendere mandatis Domini.
</vers><vers num="38"> Gloria magna est sequi Dominum;
longitudo enim dierum assumetur ab eo.</vers></cap><subtitulum>Capitulum 24</subtitulum><cap num="24"><vers num="1"> Laus sapientiæ.
Sapientia laudabit animam suam et in Deo honorabitur
et in medio populi sui gloriabitur
</vers><vers num="2"> et in ecclesia Altissimi aperiet os
suum
et in conspectu virtutis illius gloriabitur
</vers><vers num="3"> et in medio populi sui
exaltabitur
et in plenitudine sancta admirabitur
</vers><vers num="4"> et in multitudine electorum habebit
laudem
et inter benedictos benedicetur dicens:
</vers><vers num="5"> « Ego ex ore Altissimi
prodivi,
primogenita ante omnem creaturam.
</vers><vers num="6"> Ego feci in cælis, ut oriretur lumen
indeficiens,
et sicut nebula texi omnem terram.
</vers><vers num="7"> Ego in altissimis habitavi,
et thronus meus in columna nubis.
</vers><vers num="8"> Gyrum cæli circuivi sola
et in profundum abyssi ambulavi,
</vers><vers num="9"> in fluctibus maris et in omni terra
steti
</vers><vers num="10"> et in omni populo et in omni gente
primatum habui
</vers><vers num="11"> et omnium excellentium et humilium
corda virtute calcavi.
In his omnibus requiem quæsivi:
cuius in hereditate morabor?
</vers><vers num="12"> Tunc præcepit et dixit mihi Creator
omnium,
et, qui creavit me, quietem dedit tabernaculo meo
</vers><vers num="13"> et dixit mihi: “In Iacob
inhabita et in Israel hereditare
et in electis meis mitte radices”.
</vers><vers num="14"> Ab initio ante sæcula creata
sum
et usque ad futurum sæculum non desinam.
</vers><vers num="15"> Et in tabernaculo sancto coram ipso
ministravi,
et sic in Sion firmata sum
et in civitate similiter dilecta requievi,
et in Ierusalem potestas mea.
</vers><vers num="16"> Et radicavi in populo
honorificato
et in parte Domini, in hereditate illius,
et in plenitudine sanctorum detentio mea.
</vers><vers num="17"> Quasi cedrus exaltata sum in
Libano,
et quasi cupressus in montibus Hermon.
</vers><vers num="18"> Quasi palma exaltata sum in
Engaddi,
et quasi plantatio rosæ in Iericho.
</vers><vers num="19"> Quasi oliva speciosa in campis,
et quasi platanus exaltata sum iuxta aquam in plateis.
</vers><vers num="20"> Sicut cinnamomum et balsamum
aromatizans odorem dedi;
quasi myrrha electa dedi suavitatem odoris.
</vers><vers num="21"> Et quasi storax et galbanus et
ungula et gutta,
et quasi libani vapor in tabernaculo.
</vers><vers num="22"> Ego quasi terebinthus extendi ramos
meos,
et rami mei rami honoris et gratiæ.
</vers><vers num="23"> Ego quasi vitis germinavi
gratiam,
et flores mei fructus honoris et honestatis.
</vers><vers num="24"> Ego mater pulchræ dilectionis et
timoris
et agnitionis et sanctæ spei.
</vers><vers num="25"> In me gratia omnis viæ et
veritatis,
in me omnis spes vitæ et virtutis.
</vers><vers num="26"> Transite ad me, omnes, qui
concupiscitis me,
et a generationibus meis implemini.
</vers><vers num="27"> Doctrina enim mea super mel dulcis,
et hereditas mea super mel et favum;
</vers><vers num="28"> memoria mea in generationes
sæculorum.
</vers><vers num="29"> Qui edunt me, adhuc esurient;
et, qui bibunt me, adhuc sitient.
</vers><vers num="30"> Qui audit me, non confundetur;
et, qui operantur in me, non peccabunt:
</vers><vers num="31"> qui elucidant me, vitam æternam
habebunt ».
</vers><vers num="32"> Hæc omnia liber testamenti
Altissimi,
</vers><vers num="33"> lex, quam mandavit nobis Moyses,
hereditas domui Iacob.
</vers><vers num="34"> Posuit David puero suo excitare
regem ex ipso fortissimum,
et in throno honoris sedentem in sempiternum.
</vers><vers num="35"> Lex, quæ implet quasi Phison
sapientiam
et sicut Tigris in diebus novorum,
</vers><vers num="36"> quæ adimplet quasi Euphrates
sensum
et quasi Iordanis in tempore messis,
</vers><vers num="37"> quæ redundavit disciplina sicut
Nilus
et assistens quasi Geon in die vindemiæ.
</vers><vers num="38"> Non perfecit primus scire ipsam,
sic nec ultimus investigavit eam.
</vers><vers num="39"> Super mare enim abundavit cogitatio
eius,
et consilium illius super abyssum magnam.
</vers><vers num="40"> Ego sapientia effudi flumina,
</vers><vers num="41"> ego quasi trames aquæ immensæ de
fluvio
et sicut aquæductus exivi in paradisum.
</vers><vers num="42"> Dixi: « Rigabo hortum
meum plantationum
et inebriabo prati mei fructum ».
</vers><vers num="43"> Et ecce factus est mihi trames in
fluvium,
et fluvius meus appropinquavit ad mare.
</vers><vers num="44"> Quoniam doctrinam quasi antelucanum
illuminabo
et enarrabo illam usque ad longinquum.
</vers><vers num="45"> Penetrabo omnes inferiores partes
terræ
et inspiciam omnes dormientes
et illuminabo omnes sperantes in Domino;
</vers><vers num="46"> adhuc doctrinam quasi prophetiam
effundam
et relinquam illam in generationes sæculorum
et non desinam in progenies illorum usque in ævum sanctum.
</vers><vers num="47"> Videte quoniam non soli mihi
laboravi,
sed omnibus exquirentibus illam.</vers></cap><subtitulum>Capitulum 25</subtitulum><cap num="25"><vers num="1"> In tribus placitum est spiritui
meo,
quæ sunt probata coram Deo et hominibus:
</vers><vers num="2"> concordia fratrum et amor
proximorum
et vir et mulier bene sibi consentientes.
</vers><vers num="3"> Tres species odivit anima mea,
et aggravor valde animæ illorum:
</vers><vers num="4"> pauperem superbum, divitem
mendacem,
senem fatuum et insensatum.
</vers><vers num="5"> In iuventute tua non congregasti;
quomodo in senectute tua invenies?
</vers><vers num="6"> Quam speciosum canitiei iudicium,
et presbyteris cognoscere consilium!
</vers><vers num="7"> Quam speciosa veteranis
sapientia,
et gloriosis intellectus et consilium!
</vers><vers num="8"> Corona senum multa peritia,
et gloria illorum timor Dei.
</vers><vers num="9"> Novem insuspicabilia cordis
magnificavi,
et decimum dicam in lingua hominibus:
</vers><vers num="10"> homo, qui iucundatur in filiis,
vivens et videns subversionem inimicorum suorum;
</vers><vers num="11"> beatus, qui habitat cum muliere
sensata
et non arat in bove et in asino simul;
et qui lingua sua non est lapsus,
et qui non servivit indigno se;
</vers><vers num="12"> beatus, qui invenit amicum
verum,
et qui enarrat iustitiam auri audienti;
</vers><vers num="13"> quam magnus, qui invenit sapientiam
et scientiam,
sed non est super timentem Dominum.
</vers><vers num="14"> Timor Dei super omnia excedit;
</vers><vers num="15"> qui tenet illum, cui
assimilabitur?
</vers><vers num="16"> Timor Dei initium dilectionis
eius;
fides autem initium adhæsionis ei.
</vers><vers num="17"> Omnis plaga tristitia cordis
est,
et omnis malitia nequitia mulieris.
</vers><vers num="18"> Et omnem plagam et non plagam
cordis;
</vers><vers num="19"> et omnem nequitiam et non nequitiam
mulieris;
</vers><vers num="20"> et omnem calamitatem et non
calamitatem odientium;
</vers><vers num="21"> et omnem vindictam et non vindictam
inimicorum.
</vers><vers num="22"> Non est venenum nequius super
venenum colubri,
</vers><vers num="23"> et non est ira super iram
mulieris;
commorari leoni et draconi placebit
quam habitare cum muliere nequam.
</vers><vers num="24"> Nequitia mulieris immutat faciem
eius
et obscurat vultum eius tamquam ursus.
In medio proximorum eius accumbet vir eius
</vers><vers num="25"> et invitus suspirabit amare.
</vers><vers num="26"> Parva omnis malitia præ malitia
mulieris:
sors peccatorum cadat super illam.
</vers><vers num="27"> Sicut ascensus arenosus in pedibus
veterani,
sic mulier linguata homini quieto.
</vers><vers num="28"> Ne incidas in mulieris speciem
et non concupiscas mulieris opes.
</vers><vers num="29"> Ira et irreverentia et confusio
magna
</vers><vers num="30"> mulier, si primatum habeat super
virum suum.
</vers><vers num="31"> Cor humile et facies tristis
et plaga cordis mulier nequam.
</vers><vers num="32"> Manus debiles et genua dissoluta
mulier, quæ non beatificat virum suum.
</vers><vers num="33"> A muliere initium factum est
peccati,
et per illam omnes morimur.
</vers><vers num="34"> Non des aquæ tuæ exitum, nec
modicum,
nec mulieri nequam veniam prodeundi.
</vers><vers num="35"> Si non ambulaverit ad manum
tuam,
confundet te in conspectu inimicorum;
</vers><vers num="36"> a carnibus tuis abscinde illam
et dimitte illam de domo tua.</vers></cap><subtitulum>Capitulum 26</subtitulum><cap num="26"><vers num="1"> Mulieris bonæ beatus vir:
numerus enim dierum illius duplex.
</vers><vers num="2"> Mulier fortis oblectat virum suum
et annos vitæ illius in pace implebit.
</vers><vers num="3"> Pars bona mulier bona;
in parte timentium Deum dabitur viro pro factis bonis.
</vers><vers num="4"> Divitis autem vel pauperis cor
bonum;
in omni tempore vultus illorum hilaris.
</vers><vers num="5"> A tribus timuit cor meum,
et de quarto facies mea metuit:
</vers><vers num="6"> delaturam civitatis et collectionem
populi,
</vers><vers num="7"> calumniam mendacem, super mortem
omnia gravia;
</vers><vers num="8"> dolor cordis et luctus mulier
zelotypa in mulierem;
</vers><vers num="9"> et flagellum linguæ omnibus
communicans.
</vers><vers num="10"> Sicut boum iugum, quod movetur, ita
et mulier nequam;
qui tenet illam, quasi qui apprehendat scorpionem.
</vers><vers num="11"> Mulier ebriosa ira magna et
contumelia,
et turpitudo illius non tegetur.
</vers><vers num="12"> Fornicatio mulieris in extollentia
oculorum
et in palpebris illius agnoscetur.
</vers><vers num="13"> In filia pervicaci firma
custodiam,
ne, inventa occasione, utatur sibi.
</vers><vers num="14"> Ab omni irreverentia oculorum eius
cave
et ne mireris, si te neglexerit.
</vers><vers num="15"> Sicut viator sitiens ad fontem os
aperiet
et ab omni aqua proxima bibet
et contra omnem palum sedebit
et contra omnem sagittam aperiet pharetram, donec deficiat.
</vers><vers num="16"> Gratia mulieris sedulæ delectabit
virum suum,
et ossa illius impinguabit
</vers><vers num="17"> disciplina illius.
Datum Dei est
</vers><vers num="18"> mulier sensata et tacita;
non est commutatio eruditæ animæ.
</vers><vers num="19"> Gratia super gratiam mulier sancta
et pudorata;
</vers><vers num="20"> omnis autem ponderatio non est digna
continentis animæ.
</vers><vers num="21"> Sicut sol oriens mundo in altissimis
Dei,
sic mulieris bonæ species in ornamentum domus eius.
</vers><vers num="22"> Lucerna splendens super candelabrum
sanctum,
et species faciei super staturam stabilem;
</vers><vers num="23"> columnæ aureæ super bases
argenteas,
et pedes speciosi super plantas stabiles mulieris.
</vers><vers num="24"> Fundamenta æterna supra petram
solidam,
et mandata Dei in corde mulieris sanctæ.
</vers><vers num="25"> In duobus contristatum est cor
meum,
et in tertio iracundia mihi advenit:
</vers><vers num="26"> vir bellator deficiens per
inopiam
et vir sensatus contemptus
</vers><vers num="27"> et qui transgreditur a iustitia ad
peccatum;
Deus parabit eum ad romphæam.
</vers><vers num="28"> Duæ species difficiles et
periculosæ mihi apparuerunt:
difficile eruitur negotians a neglegentia,
et non iustificabitur caupo a peccatis.</vers></cap><subtitulum>Capitulum 27</subtitulum><cap num="27"><vers num="1"> Propter lucrum multi
deliquerunt;
et, qui quærit locupletari, avertet oculum suum.
</vers><vers num="2"> Sicut in medio compaginis lapidum
palus figitur,
sic et inter medium venditionis et emptionis constringitur
peccatum.(3)
</vers><vers num="4"> Si non in timore Domini tenueris
te,
instanter cito subvertetur domus tua.
</vers><vers num="5"> Sicut in percussura cribri remanent
quisquiliæ,
sic peripsemata hominis in cogitatu illius.
</vers><vers num="6"> Vasa figuli probat fornax,
et homines iustos tentatio tribulationis.
</vers><vers num="7"> Sicut rusticationem ligni ostendit
fructus illius,
sic verbum ex cogitatu cordis hominis.
</vers><vers num="8"> Ante sermonem non laudes virum:
hæc enim tentatio est hominum.
</vers><vers num="9"> Si sequaris iustitiam, apprehendes
illam
et indues quasi poderem honoris
et inhabitabis cum ea, et proteget te in sempiternum,
et in die agnitionis invenies firmamentum.
</vers><vers num="10"> Volatilia ad sibi similia
conveniunt,
et veritas ad eos, qui operantur illam, revertetur.
</vers><vers num="11"> Leo venationi insidiatur semper,
sic peccata operantibus iniquitates.
</vers><vers num="12"> Loquela timorati semper in sapientia
manet;
stultus autem sicut luna mutatur.
</vers><vers num="13"> In medio insensatorum serva
tempus,
in medio autem cogitantium assiduus esto.
</vers><vers num="14"> Loquela stultorum odiosa,
et risus illorum in deliciis peccati.
</vers><vers num="15"> Loquacitas multum iurantis
horripilationem capiti statuet,
et rixa illorum obturatio aurium.
</vers><vers num="16"> Effusio sanguinis rixa
superborum,
et maledictio illorum auditus gravis.
</vers><vers num="17"> Qui denudat arcana, amici fidem
perdit
et non inveniet amicum ad animum suum:
</vers><vers num="18"> dilige amicum et coniungere fide cum
illo;
</vers><vers num="19"> quod, si denudaveris absconsa
illius,
non persequeris post eum.
</vers><vers num="20"> Sicut enim homo, qui extulit mortuum
suum,
sic et qui perdit amicitiam proximi sui;
</vers><vers num="21"> et sicut qui dimittit avem de manu
sua,
sic dereliquisti proximum tuum et non eum capies.
</vers><vers num="22"> Non illum sequaris, quoniam longe
abest;
effugit enim quasi caprea de laqueo,
quoniam vulnerata est anima eius;
</vers><vers num="23"> ultra eum non poteris colligare.
Et maledicti est concordatio,
</vers><vers num="24"> denudare autem amici mysteria
amputatio spei est.
</vers><vers num="25"> Annuens oculo fabricat iniqua;
qui novit eum, recedet ab illo.
</vers><vers num="26"> In conspectu oculorum tuorum
condulcabit os suum
et super sermones tuos admirabitur;
novissime autem pervertet os suum
et in verbis tuis dabit scandalum.
</vers><vers num="27"> Multa odivi et non coæquavi ei,
et Dominus odiet illum.
</vers><vers num="28"> Qui in altum mittit lapidem, super
caput eius cadet,
et plaga dolosa dolosi dividet vulnera.
</vers><vers num="29"> Qui foveam fodit, incidet in
eam,
et, qui statuit lapidem proximo, offendet in eo,
et, qui laqueum alii ponit, capietur in illo.
</vers><vers num="30"> Facienti nequissimum consilium,
super ipsum devolvetur,
et non agnoscet, unde adveniat illi.
</vers><vers num="31"> Illusio et improperium superbo,
et vindicta sicut leo insidiabitur illi.
</vers><vers num="32"> Laqueo capientur, qui oblectantur
casu iustorum,
dolor autem consumet illos, antequam moriantur.
</vers><vers num="33"> Ira et furor utraque exsecrabilia
sunt,
et vir peccator continens erit illorum.</vers></cap><subtitulum>Capitulum 28</subtitulum><cap num="28"><vers num="1"> Qui vindicari vult, a Domino
inveniet vindictam,
et peccata illius servans servabit.
</vers><vers num="2"> Dimitte proximo tuo nocenti te,
et tunc deprecanti tibi peccata tua solventur.
</vers><vers num="3"> Homo homini reservat iram
et a Deo quærit medelam?
</vers><vers num="4"> In hominem similem sibi non habet
misericordiam
et de peccatis suis deprecatur?
</vers><vers num="5"> Ipse, cum caro sit, reservat iram
et propitiationem petit a Deo?
Quis exorabit pro delictis illius?
</vers><vers num="6"> Memento novissimorum et desine
inimicari,
</vers><vers num="7"> tabitudinis et mortis et permane in
mandatis eius.
</vers><vers num="8"> Memorare mandatorum et non irascaris
proximo.
</vers><vers num="9"> Memorare testamentum Altissimi
et ne respicias ignorantiam proximi.
</vers><vers num="10"> Abstine te a lite et minues
peccata:
</vers><vers num="11"> homo enim iracundus incendit
litem,
et vir peccator turbabit amicos
et in medio pacem habentium immittet inimicitiam.
</vers><vers num="12"> Secundum enim ligna silvæ sic ignis
exardescit,
et secundum virtutem hominis sic iracundia illius erit,
et secundum substantiam suam exaltabit iram suam.
</vers><vers num="13"> Certamen festinatum incendit
ignem,
et lis festinans effundit sanguinem,
et lingua testificans adducit mortem.
</vers><vers num="14"> Si sufflaveris in scintillam, quasi
ignis exardebit;
et, si exspueris super illam, exstinguetur:
utraque ex ore tuo proficiscuntur.
</vers><vers num="15"> Susurro et bilinguis maledictus:
multos enim perdidit pacem habentes.
</vers><vers num="16"> Lingua tertia multos commovit
et dispersit illos de gente in gentem;
</vers><vers num="17"> civitates muratas divitum
destruxit
et domos magnatorum evertit;
</vers><vers num="18"> virtutes populorum concidit
et gentes fortes dissolvit.
</vers><vers num="19"> Lingua tertia mulieres viratas
eiecit
et privavit illas laboribus suis.
</vers><vers num="20"> Qui respicit illam, non habebit
requiem
nec habebit amicum, in quo requiescat.
</vers><vers num="21"> Flagelli plaga livorem facit,
plaga autem linguæ comminuet ossa;
</vers><vers num="22"> multi ceciderunt in ore gladii,
sed non sic quasi qui interierunt per linguam suam.
</vers><vers num="23"> Beatus, qui tectus est ab ea,
qui in iracundiam illius non transivit,
et qui non attraxit iugum illius
et in vinculis eius non est ligatus.
</vers><vers num="24"> Iugum enim illius iugum ferreum
est,
et vinculum illius vinculumaereum est;
</vers><vers num="25"> mors illius mors nequissima,
et utilis potius infernus quam illa.
</vers><vers num="26"> Non obtinebit imperium iustorum,
et in flamma eius non comburentur;
</vers><vers num="27"> qui relinquunt Deum, incident in
illam,
et exardebit in illis et non exstinguetur
et immittetur in illos quasi leo
et quasi pardus lædet illos.
</vers><vers num="28"> Sæpi aures tuas spinis, linguam
nequam noli audire
et ori tuo facito ostia et seras.
</vers><vers num="29"> Aurum tuum et argentum tuum
obsigna
et verbis tuis facito stateram et frenos ori tuo rectos.
</vers><vers num="30"> Et attende, ne forte labaris in
lingua,
ne cadas in conspectu inimicorum insidiantium tibi,
et sit casus tuus insanabilis in mortem.</vers>
</cap>
<subtitulum>Capitulum 29</subtitulum>
<cap num="29">
    <vers num="1">Qui facit misericordiam, feneratur proximo suo;
et, qui confortat manu, mandata servat.</vers>
    <vers num="2">Fenerare proximo tuo in tempore necessitatis illius
et iterum redde proximo in tempore suo.</vers>
    <vers num="3">Confirma verbum et fideliter age cum illo,
et omni tempore invenies, quod tibi necessarium est.</vers>
    <vers num="4">Multi quasi inventionem æstimaverunt fenus
et præstiterunt molestiam his, qui se adiuverunt.</vers>
    <vers num="5">Donec accipiat, osculatur manus dantis
et de possessionibus proximi humiliat vocem suam;</vers>
    <vers num="6">et in tempore redditionis postulabit tempus,
et reddet verba tædii et murmurationum et tempus causabitur.</vers>
    <vers num="7">Si autem potuerit reddere, adversabitur;
solidi vix reddet dimidium
et computabit illud quasi inventionem.</vers>
    <vers num="8">Sin autem, fraudabit illum pecunia sua
et possidebit illum inimicum gratis.</vers>
    <vers num="9">Et convicia et maledicta reddet illi
et pro honore et beneficio reddet illi contumeliam.</vers>
    <vers num="10">Multi non causa nequitiæ non fenerati sunt,
sed fraudari gratis timuerunt.</vers>
    <vers num="11">Verumtamen super humilem longanimis esto
et pro eleemosyna non trahas illum.</vers>
    <vers num="12">Propter mandatum assume pauperem
et propter inopiam eius ne dimittas eum vacuum.</vers>
    <vers num="13">Perde pecuniam propter fratrem et amicum tuum
et non abscondas illam sub lapide in perditionem.</vers>
    <vers num="14">Pone thesaurum tuum in præceptis Altissimi,
et proderit tibi magis quam aurum.</vers>
    <vers num="15">Conclude eleemosynam in corde pauperis,
et hæc pro te exorabit ab omni malo.</vers>
<!--    (<vers num="15"/>
    <vers num="16"/>)
-->
<vers num="18">Super scutum roboris et super lanceam ponderis
adversus inimicum tuum pugnabit pro te.</vers>
    <vers num="19">Vir bonus fidem facit pro proximo suo;
et, qui perdiderit confusionem, fugiet repromissorem.</vers>
    <vers num="20">Gratiam fideiussoris ne obliviscaris:
dedit enim pro te animam suam. (21)</vers>
    <vers num="22">Bona repromissoris dissipabit peccator,
et ingratus sensu derelinquet liberantem se. (23)</vers>
    <vers num="24">Repromissio multos perdidit recte agentes
et commovit illos quasi fluctus maris;</vers>
    <vers num="25">viros potentes transmigrare fecit,
et vagati sunt in gentibus alienis.</vers>
    <vers num="26">Peccator transgrediens mandata Domini
incidet in repromissionem,
et, qui conatur lucrum sectari, incidet in iudicium.</vers>
    <vers num="27">Sponde pro proximo secundum virtutem tuam,
sed attende tibi, ne incidas.</vers>
    <vers num="28">Initium vitæ hominis aqua et panis et vestimentum
et domus protegens turpitudinem.</vers>
    <vers num="29">Melior est victus pauperis sub tegmine asserum
quam epulæ splendidæ in peregre sine domicilio.</vers>
    <vers num="30">Super parvo et magno placeat tibi,
et improperium peregrinationis non audies.</vers>
    <vers num="31">Vita nequam hospitandi de domo in domum,
et ubi hospitabitur, non fiducialiter aget, nec aperiet os.</vers>
    <vers num="32">Hospitaberis et pasceris et potaberis sine gratia,
et ad hæc amara audiet:</vers>
    <vers num="33">“ Transi, hospes, et orna mensam
et, si quæ in manu habes, ciba me! ”.</vers>
    <vers num="34">“ Exi a facie honoratioris!
Necessitudine domus meæ hospitio mihi factus est frater ”.</vers>
    <vers num="35">Gravia hæc homini habenti sensum:
obiurgatio peregrinationis et improperium feneratoris.</vers>
</cap>
<subtitulum>Capitulum 30</subtitulum>
<cap num="30">
<vers num="1"> De filiis.
Qui diligit filium suum, assiduat illi flagella,
ut lætetur in novissimo suo.
</vers><vers num="2"> Qui docet filium suum, fructum
habebit in illo
et in medio domesticorum in illo gloriabitur.
</vers><vers num="3"> Qui docet filium suum, in zelum
mittet inimicum
et in medio amicorum gloriabitur in illo.
</vers><vers num="4"> Mortuus est pater eius et quasi non
est mortuus:
similem enim reliquit sibi post se.
</vers><vers num="5"> In vita sua vidit et lætatus est in
illo,
in obitu suo non est contristatus.
Nec confusus est coram inimicis:
</vers><vers num="6"> reliquit enim defensorem domus contra
inimicos
et amicis reddentem gratiam.
</vers><vers num="7"> Qui blanditur filio, colligabit
vulnera eius,
et super omnem vocem turbabuntur viscera sua.
</vers><vers num="8"> Equus indomitus evadit durus,
et filius remissus evadet præceps.
</vers><vers num="9"> Lacta filium, et paventem te
faciet;
lude cum eo, et contristabit te.
</vers><vers num="10"> Non corrideas illi, ne doleas,
et in novissimo obstupescent dentes tui.
</vers><vers num="11"> Non des illi potestatem in
iuventute
et ne despicias errata illius.
</vers><vers num="12"> Curva cervicem eius in iuventute
et tunde latera eius, dum infans est,
ne forte induret et non credat tibi,
et erit tibi ab illo dolor animæ.
</vers><vers num="13"> Doce filium tuum et operare in
illo,
ne in turpitudinem illius offendas.
</vers><vers num="14"> Melior est pauper sanus et fortis
viribus
quam dives imbecillis et flagellatus in carne sua.
</vers><vers num="15"> Salus carnis melior est omni auro et
argento,
et spiritus validus quam census immensus.
</vers><vers num="16"> Non est census super censum salutis
corporis,
et non est oblectatio super cordis gaudium.
</vers><vers num="17"> Melior est mors quam vita amara,
et requies æterna quam languor perseverans.
</vers><vers num="18"> Bona effusa in ore clauso
quasi appositiones epularum circumpositæ sepulcro.
</vers><vers num="19"> Quid proderit libatio idolo?
Nec enim manducabit nec odorabitur:
</vers><vers num="20"> sic qui effugatur a Domino
portans mercedes iniquitatis,
</vers><vers num="21"> videns oculis et ingemiscens
sicut spado complectens virginem et suspirans.
</vers><vers num="22"> Tristitiam non des animæ tuæ
et non affligas temetipsum in consilio tuo.
</vers><vers num="23"> Iucunditas cordis hæc est vita
hominis
et thesaurus sine defectione sanctitatis,
et exsultatio viri est longævitas.
</vers><vers num="24"> Indulge animæ tuæ et consolare cor
tuum
et tristitiam longe repelle a te.
</vers><vers num="25"> Multos enim occidit tristitia,
et non est utilitas in illa;
</vers><vers num="26"> zelus et iracundia minuunt dies,
et ante tempus senectam adducet cogitatus.
</vers><vers num="27"> Splendidum cor et bonum in epulis
est;
epulæ enim illius diligenter fiunt.</vers></cap><subtitulum>Capitulum 31</subtitulum><cap num="31"><vers num="1"> Vigilia divitis tabefacit
carnes,
et cogitatus illius aufert somnum;
</vers><vers num="2"> cogitatus victus avertit somnum,
et infirmitas gravis a somno excitat.
</vers><vers num="3"> Laboravit dives in congregatione
substantiæ
et, si requiescit, replebitur deliciis suis;
</vers><vers num="4"> laboravit pauper in penuria
victus
et, si requiescit, inops fit.
</vers><vers num="5"> Qui aurum diligit, non
iustificabitur,
et, qui insequitur lucrum, in eo oberrabit.
</vers><vers num="6"> Multi dati sunt in ruinam auri
gratia,
et facta est in facie ipsorum perditio illorum.
</vers><vers num="7"> Lignum offensionis est aurum
sacrificantium;
væ illis, qui sectantur illud:
et omnis imprudens capietur in illo.
</vers><vers num="8"> Beatus dives, qui inventus est sine
macula
et qui post aurum non abiit
nec speravit in pecunia et thesauris.
</vers><vers num="9"> Quis est hic, et laudabimus eum?
Fecit enim mirabilia in populo suo.
</vers><vers num="10"> Quis probatus est in illo et
perfectus est?
Erit illi gloria æterna.
Quis potuit transgredi et non est transgressus,
facere mala et non fecit?
</vers><vers num="11"> Ideo stabilita sunt bona illius in
Domino,
et eleemosynas illius enarrabit omnis ecclesia sanctorum.
</vers><vers num="12"> De continentia.
Supra mensam magnam sedisti?
Non aperias super illam faucem tuam prior.
</vers><vers num="13"> Non dicas: “Multa sunt, quæ
super illam sunt!”.
</vers><vers num="14"> Memento quoniam malum est oculus
nequam;
oculum nequam odit Deus.
</vers><vers num="15"> Nequius oculo quid creatum est?
Ideo ab omni facie lacrimatur.
</vers><vers num="16"> Quocumque aspexerit, ne extendas
manum tuam prior
et invidia contaminatus erubescas;
</vers><vers num="17"> nec comprimaris cum eo in
catino.
</vers><vers num="18"> Intellege, quæ sunt proximi tui, ex
teipso
et de omni verbo cogita;
</vers><vers num="19"> utere quasi homo frugi his, quæ
tibi apponuntur,
ne, cum manducas multum, odio habearis.
</vers><vers num="20"> Cessa prior disciplinæ causa
et noli nimius esse, ne forte offendas.
</vers><vers num="21"> Et, si in medio multorum
sedisti,
prior illis ne extendas manum tuam nec prior poscas bibere.
</vers><vers num="22"> Quam sufficiens est homini erudito
vinum exiguum!
Et in dormiendo non laborabis ab illo et non senties dolorem.
</vers><vers num="23"> Vigilia, cholera et tortura ventris
viro infrunito;
</vers><vers num="24"> somnus sanitatis in homine
parco:
dormiet usque mane, et anima illius cum ipso delectabitur.
</vers><vers num="25"> Et, si coactus fueris in edendo
multum,
surge e medio, evome, et refrigerabit te,
et non adduces corpori tuo infirmitatem.
</vers><vers num="26"> Audi me, fili, et ne spernas me
et in novissimo invenies verba mea.
</vers><vers num="27"> In omnibus operibus tuis esto
modestus,
et omnis infirmitas non occurret tibi.
</vers><vers num="28"> Splendidum in panibus benedicent
labia multorum,
et testimonium bonitatis illius fidele;
</vers><vers num="29"> nequissimo in pane murmurabit
civitas,
et testimonium nequitiæ illius verum est.
</vers><vers num="30"> In vino noli provocare;
multos enim exterminavit vinum.
</vers><vers num="31"> Fornax probat aciem ferri in
intinctione:
sic vinum in lite corda superborum.
</vers><vers num="32"> Quasi vita hominibus vinum,
si bibas illud moderate.
</vers><vers num="33"> Quæ est vita ei, qui minuitur
vino?
</vers><vers num="34"> Quid defraudat vitam? Mors.
</vers><vers num="35"> Vinum in iucunditatem creatum
est
et non in ebrietatem, ab initio.
</vers><vers num="36"> Exsultatio animæ et gaudium et
voluptas cordis
vinum moderate potatum in tempore;
</vers><vers num="37"> sanitas est animæ et corpori
sobrius potus.
</vers><vers num="38"> Vinum multum potatum
irritationem
et iram et ruinas multas facit.
</vers><vers num="39"> Amaritudo animæ vinum multum
potatum
in irritatione et ruina.
</vers><vers num="40"> Ebrietas multiplicat animositatem
imprudentis in offensionem,
minorans virtutem et faciens vulnera.
</vers><vers num="41"> In convivio vini non arguas
proximum
et non despicias eum in iucunditate illius;
</vers><vers num="42"> verba improperii non dicas illi
et non premas illum in repetendo.</vers></cap><subtitulum>Capitulum 32</subtitulum><cap num="32"><vers num="1"> Rectorem te posuerunt? Noli
extolli:
esto in illis quasi unus ex ipsis.
</vers><vers num="2"> Curam illorum habe et sic conside
et omni cura tua explicita recumbe,
</vers><vers num="3"> ut læteris propter illos
et decentiæ gratia accipias coronam
et dignationem consequaris corrogationis.
</vers><vers num="4"> Loquere, maior natu: decet enim
te
</vers><vers num="5"> primum verbum in diligenti
scientia;
et non impedias musicam.
</vers><vers num="6"> Ubi convivium, non effundas
sermonem
et importune noli extolli in sapientia tua.
</vers><vers num="7"> Gemmula carbunculi in ornamento
auri,
et concentus musicorum in convivio vini;
</vers><vers num="8"> sicut in fabricatione aurea signum
est smaragdi,
sic numerus musicorum in iucundo et moderato vino.
</vers><vers num="9"> Audi tacens, et pro reverentia
accedet tibi bona gratia.
</vers><vers num="10"> Adulescens, loquere in tua causa
vix;
</vers><vers num="11"> bis, si interrogatus fueris.
</vers><vers num="12"> Recapitula sermonem, in paucis
multa;
esto quasi scius et simul tacens.
</vers><vers num="13"> In medio magnatorum non
præsumas
et, ubi sunt senes, non multum loquaris.
</vers><vers num="14"> Ante tonitruum præibit
coruscatio,
et ante verecundum præibit gratia.
</vers><vers num="15"> Et hora surgendi non te trices;
præcurre autem prior in domum tuam
et illic avocare et illic lude
</vers><vers num="16"> et age conceptiones tuas
et noli peccare in verbo superbo.
</vers><vers num="17"> Et super his omnibus benedicito
Dominum, qui fecit te
et inebriantem te ab omnibus bonis suis.
</vers><vers num="18"> Qui timet Dominum, excipiet
doctrinam;
et, qui vigilaverint ad illum, invenient benedictionem.
</vers><vers num="19"> Qui quærit legem, replebitur ab ea;
et, qui insidiose agit, scandalizabitur in ea.
</vers><vers num="20"> Qui timent Dominum, invenient
iudicium iustum
et iustitias quasi lumen accendent.
</vers><vers num="21"> Peccator homo vitabit
correptionem
et secundum voluntatem suam inveniet comparationem.
</vers><vers num="22"> Vir consilii non despiciet
intellegentiam;
alienus et superbus non pertimescet timorem. (23)
</vers><vers num="24"> Fili, sine consilio nihil facias
et post factum non pænitebis.
</vers><vers num="25"> In via ruinæ non eas
et non offendes bis in lapides;
ne credas te viæ inexploratæ,
ne ponas animæ tuæ scandalum.
</vers><vers num="26"> Et a filiis tuis cave
et a domesticis tuis attende.
</vers><vers num="27"> In omni opere tuo confide animæ
tuæ:
hæc est enim conservatio mandatorum.
</vers><vers num="28"> Qui credit legi, attendit
mandatis;
et, qui confidit in Domino, non minorabitur.</vers></cap><subtitulum>Capitulum 33</subtitulum><cap num="33"><vers num="1"> Timenti Dominum non occurrent
mala,
sed in tentatione Deus illum iterum conservabit et liberabit a
malis.
</vers><vers num="2"> Sapiens non odit mandata et
iustitias
et non illidetur quasi in procella navis.
</vers><vers num="3"> Homo sensatus credit verbo Dei,
et lex illi fidelis sicut qui interrogationem manifestat.
</vers><vers num="4"> Para verba et sic deprecatus
exaudieris
et conservabis disciplinam et tunc respondebis.
</vers><vers num="5"> Præcordia fatui quasi rota
carri,
et quasi axis versatilis cogitatus illius.
</vers><vers num="6"> Equus admissarius, sic et amicus
subsannator:
sub omni suprasedente hinnit.
</vers><vers num="7"> Quare dies diem superat,
si omnis lux anni a sole?
</vers><vers num="8"> A Domini scientia separati sunt,
</vers><vers num="9"> et immutavit tempora et dies festos
ipsorum.
</vers><vers num="10"> Ex ipsis exaltavit et magnificavit
Deus
et ex ipsis posuit in numerum dierum.
Et omnes homines de solo,
et ex terra creatus est Adam.
</vers><vers num="11"> In multitudine disciplinæ Dominus
separavit eos
et immutavit vias eorum:
</vers><vers num="12"> ex ipsis benedixit et exaltavit
et ex ipsis sanctificavit et ad se applicavit;
ex ipsis maledixit et humiliavit
et convertit illos a statione ipsorum.
</vers><vers num="13"> Quasi lutum figuli in manu
ipsius
plasmare illud et disponere
</vers><vers num="14"> secundum beneplacitum eius,
sic homo in manu illius, qui se fecit
et reddet illi secundum iudicium suum.
</vers><vers num="15"> Contra malum bonum est,
et contra mortem vita;
sic et contra virum iustum peccator.
Et sic intuere in omnia opera Altissimi,
duo et duo, et unum contra unum.
</vers><vers num="16"> Et ego novissimus evigilavi
et, quasi qui colligit acinos post vindemiatores,
</vers><vers num="17"> in benedictione Dei et ipse
præcessi
et, quasi qui vindemiat, replevi torcular.
</vers><vers num="18"> Respicite quoniam non mihi soli
laboravi
sed omnibus exquirentibus disciplinam.
</vers><vers num="19"> Audite me, magnates populi;
et rectores ecclesiæ, auribus percipite.
</vers><vers num="20"> Filio et mulieri, fratri et
amico
non des potestatem super te in vita tua;
et non dederis alii possessionem tuam,
ne forte pæniteat te et depreceris pro illis.
</vers><vers num="21"> Dum adhuc superes et aspiras,
non commutes teipsum cum omni carne.
</vers><vers num="22"> Melius est enim, ut filii tui te
rogent,
quam te respicere in manus filiorum tuorum.
</vers><vers num="23"> In omnibus operibus tuis præcellens
esto,
</vers><vers num="24"> ne dederis maculam in gloria
tua.
In die consummationis dierum vitæ tuæ
et in tempore exitus tui distribue hereditatem tuam.
</vers><vers num="25"> Cibaria et virga et onus asino,
panis et disciplina et opus servo.
</vers><vers num="26"> Operare per servum et invenies
requiem;
laxa manus illi, et quæret libertatem.
</vers><vers num="27"> Iugum et lorum curvant collum,
et servum inclinant operationes assiduæ.
</vers><vers num="28"> Servo malevolo tortura et
compedes,
mitte illum in operationem, ne vacet:
</vers><vers num="29"> multam enim malitiam docuit
otiositas.
</vers><vers num="30"> In opera constitue eum, sic enim
condecet illum;
quod si non obaudierit, curva illum compedibus,
sed non immoderate in omnem carnem;
verum sine iudicio nihil facias grave.
</vers><vers num="31"> Si est tibi servus unicus, sit tibi
quasi anima tua,
quoniam sicut te indigebis illo.
Si est tibi servus unicus, quasi fratrem sic eum tracta,
ne in sanguinem animæ tuæ irascaris.
</vers><vers num="32"> Si læseris eum iniuste, in fugam
convertetur;
</vers><vers num="33"> et, si surgens discesserit,
in qua via quæras illum, nescis.</vers></cap><subtitulum>Capitulum 34</subtitulum><cap num="34"><vers num="1"> Vana spes et mendax viro
insensato,
et somnia extollunt imprudentes.
</vers><vers num="2"> Quasi qui apprehendit umbram et
persequitur ventum,
sic et qui attendit ad visa noctis.
</vers><vers num="3"> Hoc secundum hoc visio somniorum,
ante faciem hominis similitudo faciei.
</vers><vers num="4"> Ab immundo quid mundabitur?
Et a mendace quid verum dicetur?
</vers><vers num="5"> Divinationes et auguria et somnia
vanitas est,
</vers><vers num="6"> et, sicut parturientis, cor
phantasias patitur.
Nisi ab Altissimo fuerit emissa visitatio,
ne dederis in illis cor tuum.
</vers><vers num="7"> Multos enim errare fecerunt
somnia,
et exciderunt sperantes in illis.
</vers><vers num="8"> Sine mendacio consummabitur verbum
legis,
et sapientia in ore fideli consummatio.
</vers><vers num="9"> Vir, qui peregrinatus est, multa
didicit,
et, qui multa expertus est, enarrabit scienter.
</vers><vers num="10"> Qui non est expertus, pauca
recognoscit,
qui autem peregrinatus est, multiplicat astutiam. (11)
</vers><vers num="12"> Multa vidi errando
et plurima verba intellexi;
</vers><vers num="13"> aliquoties usque ad mortem
periclitatus sum
et horum causa liberatus sum.
</vers><vers num="14"> Spiritus timentium Dominum
vivet,
et in respectu illius benedicetur.
</vers><vers num="15"> Spes enim illorum in salvantem
illos,
et oculi Dei in diligentes se.
</vers><vers num="16"> Qui timet Dominum, nihil
trepidabit
et non pavebit, quoniam ipse est spes eius.
</vers><vers num="17"> Timentis Dominum beata est anima
eius.
</vers><vers num="18"> Ad quem respicit? Et quis est
fortitudo eius?
</vers><vers num="19"> Oculi Domini super timentes eum:
protector potentiæ, firmamentum virtutis,
tegimen ardoris et umbraculum meridiani,
</vers><vers num="20"> custodia offensionis et adiutorium
casus,
exaltans animam et illuminans oculos,
dans sanitatem vitæ et benedictionem.
</vers><vers num="21"> Dominus solus sustinentibus se
in via veritatis et iustitiæ.
</vers><vers num="22"> Immolantis ex iniquo, oblatio
maculata,
et non sunt beneplacitæ hostiæ iniustorum.
</vers><vers num="23"> Dona iniquorum non probat
Altissimus
nec respicit in oblationes iniquorum
nec in multitudine sacrificiorum eorum propitiabitur peccatis.
</vers><vers num="24"> Qui offert sacrificium ex substantia
pauperum,
quasi qui victimat filium in conspectu patris sui.
</vers><vers num="25"> Panis egentium vita pauperum
est;
qui defraudat illum, homo sanguinis est.
</vers><vers num="26"> Qui aufert in sudore panem,
quasi qui occidit proximum suum;
</vers><vers num="27"> et effundit sanguinem,
qui fraudem facit mercennario.
</vers><vers num="28"> Unus ædificans et unus
destruens;
quid prodest illis nisi labor?
</vers><vers num="29"> Unus orans et unus maledicens;
cuius vocem exaudiet Deus?
</vers><vers num="30"> Qui baptizatur a mortuo et iterum
tangit eum:
quid proficit lavatio illius?
</vers><vers num="31"> Sic homo, qui ieiunat pro peccatis
suis,
et iterum vadens et eadem faciens.
Orationem illius quis exaudiet?
Aut quid proficit humiliando se?</vers></cap><subtitulum>Capitulum 35</subtitulum><cap num="35"><vers num="1"> Qui conservat legem, multiplicat
oblationes:
</vers><vers num="2"> sacrificium salutare est attendere
mandatis. (3)
</vers><vers num="4"> Qui retribuit gratiam, offert
similaginem,
et, qui facit eleemosynam, offert sacrificium laudis.
</vers><vers num="5"> Beneplacitum est Domino recedere ab
iniquitate,
et deprecatio pro peccatis recedere ab iniustitia.
</vers><vers num="6"> Non apparebis ante conspectum Domini
vacuus:
</vers><vers num="7"> hæc enim omnia propter mandatum Dei
fiunt.
</vers><vers num="8"> Oblatio iusti impinguat altare,
et odor suavitatis illius est in conspectu Altissimi;
</vers><vers num="9"> sacrificium iusti acceptum est,
et memoriam eius non obliviscetur Dominus.
</vers><vers num="10"> Bono oculo gloriam redde Deo
et non minuas primitias manuum tuarum;
</vers><vers num="11"> in omni dato hilarem fac vultum
tuum
et in exsultatione sanctifica decimas tuas;
</vers><vers num="12"> da Altissimo secundum datum eius
et in bono oculo ad inventionem facito manuum tuarum,
</vers><vers num="13"> quoniam Dominus retribuens est
et septies tantum reddet tibi.
</vers><vers num="14"> Noli offerre munera prava,
non enim suscipiet illa;
</vers><vers num="15"> et noli confidere in sacrificio
iniusto,
quoniam Dominus iudex est,
et non est apud illum gloria personæ.
</vers><vers num="16"> Non accipiet personam in
pauperem
et deprecationem læsi exaudiet.
</vers><vers num="17"> Non despiciet preces pupilli
nec viduam, si effundat loquelam gemitus.
</vers><vers num="18"> Nonne lacrimæ viduæ ad maxillam
descendunt,
et exclamatio eius super deducentem eas?
</vers><vers num="19"> A maxilla enim ascendunt usque ad
cælum,
et Dominus exauditor non delectabitur in illis.
</vers><vers num="20"> Qui adorat Deum, in beneplacito
suscipietur,
et deprecatio illius usque ad nubes propinquabit.
</vers><vers num="21"> Oratio humilis nubes penetrabit
et, donec propinquet, non consolabitur;
et non discedet, donec Altissimus aspiciat,
et iudex iustus faciat iudicium.
</vers><vers num="22"> Et Dominus non tardabit,
et Fortissimus non habebit in illis patientiam,
donec contribulet dorsum crudelium
</vers><vers num="23"> et gentibus reddet vindictam,
donec tollat multitudinem superborum
et sceptra iniquorum contribulet,
</vers><vers num="24"> donec reddat hominibus secundum
actus suos
et opera Adæ secundum præsumptionem illius,
</vers><vers num="25"> donec iudicet iudicium plebis
suæ
et oblectabit istos misericordia sua.
</vers><vers num="26"> Speciosa misericordia in tempore
tribulationis,
quasi nubes pluviæ in tempore siccitatis.</vers></cap><subtitulum>Capitulum 36</subtitulum><cap num="36"><vers num="1"> Miserere nostri, Deus omnium, et
respice nos
et ostende nobis lucem miserationum tuarum;
</vers><vers num="2"> et immitte timorem tuum super
gentes,
quæ non exquisierunt te,
ut cognoscant quia non est Deus nisi tu,
et enarrent magnalia tua.
</vers><vers num="3"> Alleva manum tuam super gentes
alienas,
ut videant potentiam tuam.
</vers><vers num="4"> Sicut enim in conspectu eorum
sanctificatus es in nobis,
sic in conspectu nostro magnificaberis in eis,
</vers><vers num="5"> ut cognoscant, sicut et nos
cognovimus,
quoniam non est Deus præter te, Domine.
</vers><vers num="6"> Innova signa et itera mirabilia,
</vers><vers num="7"> glorifica manum et firma brachium
dextrum,
</vers><vers num="8"> excita furorem et effunde iram,
</vers><vers num="9"> tolle adversarium et afflige
inimicum.
</vers><vers num="10"> Festina tempus et memento
præfinitionis,
et enarrentur mirabilia tua.
</vers><vers num="11"> In ira flammæ devoretur, qui
salvatur;
et, qui pessimant plebem tuam, inveniant perditionem.
</vers><vers num="12"> Contere caput principum
inimicorum
dicentium: « Non est alius præter nos!”.
</vers><vers num="13"> Congrega omnes tribus Iacob
et hereditabis eos sicut ab initio.
</vers><vers num="14"> Miserere plebi tuæ, super quam
invocatum est nomen tuum,
et Israel, quem coæquasti primogenito tuo.
</vers><vers num="15"> Miserere civitati sanctificationis
tuæ,
Ierusalem, loco requiei tuæ.
</vers><vers num="16"> Reple Sion maiestate tua
et gloria tua templum tuum.
</vers><vers num="17"> Da testimonium his, qui ab initio
creaturæ tuæ sunt,
et suscita prædicationes, quas locuti sunt in nomine tuo.
</vers><vers num="18"> Da mercedem sustinentibus te,
ut prophetæ tui fideles inveniantur.
Et exaudi orationes servorum tuorum,
</vers><vers num="19"> secundum beneplacitum super populo
tuo,
et dirige nos in viam iustitiæ,
et sciant omnes, qui habitant terram,
quia tu es Deus sæculorum.
</vers><vers num="20"> Omnem escam manducabit venter,
et est cibus cibo melior;
</vers><vers num="21"> fauces percipiunt cibum feræ,
et cor sensatum verba mendacia.
</vers><vers num="22"> Cor pravum dabit tristitiam,
et homo peritus retribuet illi.
</vers><vers num="23"> Omnem masculum excipiet mulier,
est autem filia melior filia.
</vers><vers num="24"> Species mulieris exhilarat faciem
viri sui,
et super omnem concupiscentiam hominis superducit desiderium.
</vers><vers num="25"> Insuper, si est super lingua eius
curatio
et mitigatio et misericordia,
non est vir illius secundum filios hominum.
</vers><vers num="26"> Qui possidet mulierem bonam, inchoat
possessionem,
adiutorium secundum illum est et columna requiei.
</vers><vers num="27"> Ubi non est sæpes, diripietur
vinea,
et ubi non est mulier, ingemiscet errans.
</vers><vers num="28"> Quis credit ei, qui non habet
nidum
et deflectens ubicumque obscuraverit,
quasi succinctus latro exsiliens de civitate in civitatem?</vers></cap><subtitulum>Capitulum 37</subtitulum><cap num="37"><vers num="1"> Omnis amicus dicet:
« Et ego amicitiam copulavi! »;
sed est amicus solo nomine amicus.
Nonne tristitia appropinquans usque ad mortem:
</vers><vers num="2"> sodalis et amicus ad inimicitiam
conversus?
</vers><vers num="3"> O præsumptio nequissima, unde creata
es
cooperire aridam malitia et dolositate illius?
</vers><vers num="4"> Sodalis amico coniucundatur in
oblectationibus
et in tempore tribulationis adversarius erit;
</vers><vers num="5"> sodalis amico condolet causa
ventris
et contra hostem accipiet scutum.
</vers><vers num="6"> Non obliviscaris amici tui in animo
tuo
et non immemor sis illius in opibus tuis.
</vers><vers num="7"> Noli consiliari cum eo, qui tibi
insidiatur,
et a zelantibus te absconde consilium.
</vers><vers num="8"> Omnis consiliarius prodit
consilium,
sed est consiliarius pro semetipso.
</vers><vers num="9"> A consiliario serva animam tuam
et prius scito quæ sit illius necessitas
— et ipse enim animo suo cogitabit —
</vers><vers num="10"> ne forte mittat super te sortem
et dicat tibi:
</vers><vers num="11"> « Bona est via
tua »
et stet e contrario videre quid tibi eveniat.
</vers><vers num="12"> Noli consiliari cum invido
et a zelante te consilium absconde;
nec cum muliere de ea, quæ ei æmulatur,
cum timido de bello,
cum negotiatore de traiecticio,
cum emptore de venditione,
cum viro livido de gratiis agendis,
</vers><vers num="13"> cum impio de pietate,
cum inhonesto de honestate,
cum operario otioso de omni opere,
</vers><vers num="14"> cum mercennario annuali de
consummatione anni,
cum servo pigro de multa operatione:
non attendas his in omni consilio.
</vers><vers num="15"> Sed cum viro timorato assiduus
esto,
quemcumque cognoveris observantem mandata,
</vers><vers num="16"> cuius anima est secundum animam
tuam,
et qui, cum titubaveris in tenebris, condolebit tibi.
</vers><vers num="17"> Et consilium cordis statue
tecum;
non est enim tibi aliud fidelius illo.
</vers><vers num="18"> Anima viri enuntiat aliquando
vera
quam septem circumspectores sedentes in excelso ad speculandum.
</vers><vers num="19"> Et in his omnibus deprecare
Altissimum,
ut dirigat in veritate viam tuam.
</vers><vers num="20"> Ante omnia opera verbum verax
præcedat te,
et ante omnem actum consilium stabile.
</vers><vers num="21"> Radix consiliorum cor,
ex quo partes quattuor oriuntur:
bonum et malum, vita et mors;
et dominatrix illorum est assidua lingua.
</vers><vers num="22"> Est vir peritus multorum
eruditor
et animæ suæ inutilis est.
</vers><vers num="23"> Est qui sophistice loquitur et
odibilis est;
in omni cibo voluptatis defraudabitur.
</vers><vers num="24"> Non est illi data a Domino
gratia:
omni enim sapientia defraudatus est.
</vers><vers num="25"> Est sapiens animæ suæ sapiens,
et fructus sensus illius super corpus suum.
</vers><vers num="26"> Vir sapiens plebem suam erudit,
et fructus sensus illius fideles sunt.
</vers><vers num="27"> Vir sapiens implebitur
benedictionibus,
et omnes videntes illum beatum dicent.
</vers><vers num="28"> Vita viri in numero dierum;
dies autem Israel innumerabiles sunt.
</vers><vers num="29"> Sapiens in populo hereditabit
honorem,
et nomen illius erit vivens in æternum.
</vers><vers num="30"> Fili, in vita tua tenta animam
tuam
et vide si quid obnoxium ei est: non des illi.
</vers><vers num="31"> Non enim omnia omnibus
expediunt,
et non omni animæ omne genus placet.
</vers><vers num="32"> Noli avidus esse in omni
epulatione
et non te effundas super omnem escam.
</vers><vers num="33"> In multis enim escis erit
infirmitas,
et aviditas appropinquabit usque ad choleram.
</vers><vers num="34"> Propter crapulam multi obierunt;
qui autem abstinens est, adiciet vitam.</vers></cap><subtitulum>Capitulum 38</subtitulum><cap num="38"><vers num="1"> Honora medicum propter
necessitatem;
etenim illum creavit Altissimus.
</vers><vers num="2"> A Deo est enim illi sapientia,
et a rege accipiet donationem.
</vers><vers num="3"> Disciplina medici exaltabit caput
illius,
et in conspectu magnatorum collaudabitur.
</vers><vers num="4"> Altissimus creavit de terra
medicamenta,
et vir prudens non abhorrebit illa.
</vers><vers num="5"> Nonne a ligno indulcata est aqua
amara,
</vers><vers num="6"> ut agnoscerent homines virtutem
illius?
Et dedit hominibus scientiam Altissimus,
ut honoraretur in mirabilibus suis.
</vers><vers num="7"> In his curans mitigabit dolorem,
et unguentarius faciet pigmenta suavitatis,
ut non consumantur opera eius:
</vers><vers num="8"> et salus super faciem terræ.
</vers><vers num="9"> Fili, in tua infirmitate ne despicias
teipsum,
sed ora Dominum, et ipse curabit te.
</vers><vers num="10"> Averte a delicto et dirige manus
et ab omni peccato munda cor tuum;
</vers><vers num="11"> da suavitatem et memoriam
similaginis
et impingua oblationem pro opibus tuis.
Et da locum medico,
</vers><vers num="12"> etenim illum Dominus creavit;
et non discedat a te, quia opera eius sunt necessaria.
</vers><vers num="13"> Est enim tempus, quando per manus
illorum est solacium.
</vers><vers num="14"> Ipsi vero Dominum deprecabuntur,
ut dirigat ad rectam cognitionem
et prosperet curationem.
</vers><vers num="15"> Qui delinquit in conspectu eius, qui
fecit eum,
incidet in manus medici.
</vers><vers num="16"> Fili, in mortuum produc lacrimas
et, quasi dira passus, incipe lamentationem
et secundum iudicium contege corpus illius
et non despicias sepulturam illius.
</vers><vers num="17"> Amare fer fletum et perfice
lamentum
</vers><vers num="18"> et fac luctum secundum meritum
eius,
uno die vel duobus propter detractionem,
et consolare propter tristitiam.
</vers><vers num="19"> A tristitia enim festinat mors,
et tristitia cordis flectit virtutem.
</vers><vers num="20"> In abductione permanet
tristitia,
et vita inopis maledictio cordis.
</vers><vers num="21"> Ne dederis in tristitia cor
tuum,
sed repelle eam a te et memento novissimorum.
</vers><vers num="22"> Ne ultra memineris: neque enim est
conversio;
et huic nihil proderis et teipsum pessimabis.
</vers><vers num="23"> Memor esto iudicii eius, sic enim
erit et tuum:
mihi heri, et tibi hodie.
</vers><vers num="24"> In requie mortui requiescere fac
memoriam eius
et consolare in illo in exitu spiritus sui.
</vers><vers num="25"> Sapientia scribæ in opportunitate
vacationis;
et, qui minoratur operatione, ipse sapientia replebitur.
Qua sapientia replebitur,
</vers><vers num="26"> qui tenet aratrum
et qui gloriatur in iaculo stimuli?
Boves agitat et conversatur in operibus eorum,
et enarratio eius in filiis taurorum.
</vers><vers num="27"> Cor suum dabit ad versandos
sulcos,
et vigilia eius in sagina vaccarum.
</vers><vers num="28"> Sic omnis faber et architectus,
qui noctem tamquam diem transigit,
qui sculpit signacula sculptilia,
et assiduitas eius variare picturam;
cor suum dabit in similitudinem picturæ,
et vigilia sua perficere opus.
</vers><vers num="29"> Sic faber ferrarius sedens iuxta
incudem
et considerans opus ferri;
vapor ignis uret carnes eius,
et in calore fornacis concertatur.
</vers><vers num="30"> Vox mallei exsurdat aurem eius,
et contra similitudinem vasis oculus eius.
</vers><vers num="31"> Cor suum dabit in consummationem
operum
et vigilia sua ornare in perfectionem.
</vers><vers num="32"> Sic figulus sedens ad opus suum,
convertens pedibus suis rotam,
qui in sollicitudine positus est semper propter opus suum,
et in numero est omnis operatio eius;
</vers><vers num="33"> in brachio suo formabit lutum
et ante canos suos curvabit virtutem suam:
</vers><vers num="34"> cor suum dabit, ut consummet
linitionem,
et vigilia sua mundare fornacem.
</vers><vers num="35"> Omnes hi in manibus suis
speraverunt,
et unusquisque in arte sua sapiens est.
</vers><vers num="36"> Sine his omnibus non ædificabitur
civitas,
</vers><vers num="37"> et non inhabitabunt nec
inambulabunt.
Verumtamen in consilium populi non requirentur
et in ecclesiam non transilient;
</vers><vers num="38"> super sellam iudicis non
sedebunt
et decretum iudicii non intellegent
neque palam facient disciplinam et iudicium
et in parabolis non invenientur;
</vers><vers num="39"> sed creaturam laboris
confirmabunt,
et sollicitudo illorum in operatione artis.</vers></cap><subtitulum>Capitulum 39</subtitulum><cap num="39"><vers num="1"> Qui autem accommodat animam suam
ad timorem Dei
et in lege Altissimi meditatur,
sapientiam omnium antiquorum exquiret
et in prophetiis vacabit.
</vers><vers num="2"> Narrationem virorum nominatorum
conservabit
et in versutias parabolarum simul introibit.
</vers><vers num="3"> Occulta proverbiorum exquiret
et in absconditis parabolarum conversabitur.
</vers><vers num="4"> In medio magnatorum ministrabit
et in conspectu principum apparebit.
</vers><vers num="5"> In terram alienigenarum gentium
pertransiet;
bona enim et mala in hominibus tentabit.
</vers><vers num="6"> Cor suum tradet ad vigilandum
diluculo
ad Dominum, qui fecit illum,
et in conspectu Altissimi deprecabitur.
</vers><vers num="7"> Aperiet os suum in oratione
et pro delictis suis deprecabitur.
</vers><vers num="8"> Si enim Dominus magnus voluerit,
spiritu intellegentiæ replebitur.
</vers><vers num="9"> Ipse tamquam imbres mittet eloquia
sapientiæ suæ
et in oratione confitebitur Domino.
</vers><vers num="10"> Et ipse diriget consilium et
disciplinam
et in absconditis eius considerabit.
</vers><vers num="11"> Ipse palam faciet disciplinam
doctrinæ suæ
et in lege testamenti Domini gloriabitur.
</vers><vers num="12"> Collaudabunt multi sapientiam
eius,
et usque in sæculum non delebitur.
</vers><vers num="13"> Non recedet memoria eius,
et nomen eius requiretur a generatione in generationem;
</vers><vers num="14"> sapientiam eius enarrabunt
gentes,
et laudem eius enuntiabit ecclesia.
</vers><vers num="15"> Si permanserit, nomen derelinquet
plus quam mille,
et, si requieverit, proderit sibi.
</vers><vers num="16"> Adhuc meditabor et enarrabo;
ut luna die duodecimo repletus sum.
</vers><vers num="17"> Obaudite me, filii pii,
et quasi rosa plantata super rivos aquarum florebit caro
vestra;
</vers><vers num="18"> quasi libanus odorem suavitatis
habete,
</vers><vers num="19"> florete flores quasi lilium.
Date vocem et collaudate canticum
et benedicite Dominum in omnibus operibus suis.
</vers><vers num="20"> Date nomini eius magnificentiam
et confitemini illi in laudatione eius
et in canticis labiorum et citharis;
et sic dicetis in confessione:
</vers><vers num="21"> « Opera Domini universa
bona valde,
et omne, quod præcepit, tempore suo erit! ».
Non est dicere: « Quid est hoc? » aut
« Ad quid istud? »;
omnia enim in tempore suo conquirentur.
</vers><vers num="22"> In verbo eius stetit aqua sicut
congeries,
et in sermone oris illius exceptoria aquarum;
</vers><vers num="23"> quoniam in præcepto ipsius placor
fit,
et non est minoratio in salutare ipsius.
</vers><vers num="24"> Opera omnis carnis coram illo,
et non est quidquam absconditum ab oculis eius.
</vers><vers num="25"> A sæculo usque in sæculum
respicit,
et nihil est mirabile in conspectu eius.
</vers><vers num="26"> Non est dicere: « Quid
est hoc! » aut « Ad quid
istud? »;
omnia enim in usum suum creata sunt.
</vers><vers num="27"> Benedictio illius quasi fluvius
inundavit
</vers><vers num="28"> et sicut cataclysmus aridam
inebriavit.
Sic ira ipsius gentes, quæ non exquisierunt eum, disperdet,
</vers><vers num="29"> quomodo convertit aquas in
salsuginem.
Viæ illius sanctis directæ sunt;
sic peccatoribus offensiones in ira eius.
</vers><vers num="30"> Bona bonis creata sunt ab
initio,
sic peccatoribus bona et mala.
</vers><vers num="31"> Primum necessaria vitæ hominum
aqua, ignis et ferrum,
sal, lac et panis similagineus et mel et sanguis uvæ et oleum et
vestimentum:
</vers><vers num="32"> hæc omnia sanctis in bona,
sic et impiis et peccatoribus in mala convertentur.
</vers><vers num="33"> Sunt spiritus, qui ad vindictam
creati sunt
et in furore suo confirmaverunt tormenta sua;
</vers><vers num="34"> in tempore consummationis effundent
virtutem
et furorem eius, qui fecit illos, placabunt:
</vers><vers num="35"> ignis, grando, fames et mors,
omnia hæc ad vindictam creata sunt;
</vers><vers num="36"> bestiarum dentes et scorpii et
serpentes
et romphæa vindicans in exterminium impios:
</vers><vers num="37"> in mandatis eius gaudebunt
et super terram in necessitates præparabuntur
et in temporibus suis non præterient verbum.
</vers><vers num="38"> Propterea ab initio confirmatus
et consiliatus sum et cogitavi et scriptis mandavi:
</vers><vers num="39"> « Opera Domini omnia
bona,
et omnem usum hora sua subministrabit ».
</vers><vers num="40"> Non est dicere: « Hoc
illo nequius est »:
omnia enim in tempore suo comprobabuntur.
</vers><vers num="41"> Et nunc in omni corde et ore
collaudate
et benedicite nomen Domini.</vers></cap><subtitulum>Capitulum 40</subtitulum><cap num="40"><vers num="1"> Occupatio magna creata est omnibus
hominibus,
et iugum grave super filios Adam
a die exitus de ventre matris eorum
usque in diem reditus in matrem omnium:
</vers><vers num="2"> cogitationes eorum et timores
cordis,
adinventio exspectationis, dies finitionis.
</vers><vers num="3"> A residente super sedem
gloriosam,
usque ad humiliatum in terra et cinere;
</vers><vers num="4"> ab eo, qui portat hyacinthum et
coronam,
usque ad eum, qui operitur lino crudo:
furor, zelus, tumultus, fluctuatio
et timor mortis et iracundia perseverans et contentio.
</vers><vers num="5"> Et in tempore requiei in cubili
somnus noctis immutat scientiam eius.
</vers><vers num="6"> Modicum tamquam nihil in requie,
et ab eo in somnis quasi in die laborat
</vers><vers num="7"> conturbatus in visu cordis sui
tamquam qui evaserit a facie belli;
in tempore somni necessarii exsurrexit
et admirans ad nullum timorem.
</vers><vers num="8"> Cum omni carne ab homine usque ad
pecus;
et super peccatores septuplum amplius:
</vers><vers num="9"> ad hæc mors, sanguis, contentio et
romphæa,
oppressiones, fames et contritio et flagella.
</vers><vers num="10"> Super iniquos creata sunt hæc
omnia,
et propter illos factus est cataclysmus.
</vers><vers num="11"> Omnia, quæ de terra sunt, in terram
convertentur,
et omnia, quæ de aquis sunt, in mare revertentur.
</vers><vers num="12"> Omne munus corruptionis et iniquitas
delebitur,
et fides in sæculum stabit.
</vers><vers num="13"> Substantiæ iniustorum sicut fluvius
siccabuntur
et sicut tonitruum magnum in pluvia evanescent.
</vers><vers num="14"> In aperiendo manus suas
lætabitur,
sic prævaricatores in consummationem deficient.
</vers><vers num="15"> Nepotes impiorum non multiplicabunt
ramos,
et radices immundæ super cacumen petræ.
</vers><vers num="16"> Viriditas super omnem aquam et ad
oram fluminis
ante omne fenum evelletur.
</vers><vers num="17"> Gratia sicut paradisus in
benedictionibus,
et eleemosyna in sæculum permanet.
</vers><vers num="18"> Vita sibi sufficientis et operarii
condulcabitur,
et super utrumque, eius qui inveniet thesaurum.
</vers><vers num="19"> Filii et ædificatio civitatis
confirmant nomen,
et super hæc mulier immaculata computabitur.
</vers><vers num="20"> Vinum et musica lætificant cor,
et super utraque dilectio sapientiæ.
</vers><vers num="21"> Tibiæ et psalterium suavem faciunt
melodiam,
et super utraque lingua suavis.
</vers><vers num="22"> Gratiam et speciem desiderabit
oculus,
et super hæc virides sationes.
</vers><vers num="23"> Amicus et sodalis in tempore
convenientes,
et super utrosque mulier cum viro.
</vers><vers num="24"> Fratres et adiutorium in tempore
tribulationis,
et super utraque eleemosyna liberabit.
</vers><vers num="25"> Aurum et argentum firmant pedem,
et super utrumque consilium acceptum habetur.
</vers><vers num="26"> Facultates et virtutes exaltant
cor,
et super hæc timor Domini.
</vers><vers num="27"> Non est in timore Domini
minoratio,
et non est super eo inquirere adiutorium.
</vers><vers num="28"> Timor Domini sicut paradisus
benedictionis,
et super omnem gloriam obumbratio eius.
</vers><vers num="29"> Fili, in tempore vitæ tuæ ne
indigeas;
melius est enim mori quam indigere.
</vers><vers num="30"> Vir respiciens in mensam
alienam,
non est vita eius in computatione vitæ.
Contaminat enim animam suam cibis alienis;
</vers><vers num="31"> vir autem disciplinatus et eruditus
custodiet se.
</vers><vers num="32"> In ore impudentis condulcabitur
mendicatio,
et in ventre eius ignis ardebit.</vers></cap><subtitulum>Capitulum 41</subtitulum><cap num="41"><vers num="1"> O mors, quam amara est memoria
tua
homini pacem habenti in substantiis suis,
</vers><vers num="2"> viro quieto et, cuius viæ directæ
sunt in omnibus,
et adhuc valenti accipere voluptatem!
</vers><vers num="3"> O mors, bonum est iudicium tuum
homini indigenti et, qui minoratur viribus,
</vers><vers num="4"> defecto ætate et, cui de omnibus
cura est,
qui fiduciam amisit et perdidit patientiam!
</vers><vers num="5"> Noli metuere iudicium mortis;
memento eorum, qui ante te fuerunt
et qui superventuri sunt tibi:
hoc iudicium a Domino omni carni;
</vers><vers num="6"> et quid resistis beneplacito
Altissimi?
Sive decem sive centum sive mille anni,
</vers><vers num="7"> non est enim in inferno accusatio
vitæ.
</vers><vers num="8"> Filii abominationum fiunt filii
peccatorum,
et qui conversantur in sedibus impiorum;
</vers><vers num="9"> filiorum peccatorum periet
hereditas,
et cum semine illorum assiduitas opprobrii.
</vers><vers num="10"> De patre impio queruntur filii,
quoniam propter illum sunt in opprobrio.
</vers><vers num="11"> Væ vobis, viri impii,
qui dereliquistis legem Domini Altissimi!
</vers><vers num="12"> Et, si nati fueritis, in
maledictione nascemini;
et, si mortui fueritis, in maledictione erit pars vestra.
</vers><vers num="13"> Omnia, quæ de terra sunt, in terram
convertentur,
sic impii a maledicto in perditionem.
</vers><vers num="14"> Luctus hominum in corpore
ipsorum;
nomen autem impiorum non bonum delebitur.
</vers><vers num="15"> Curam habe de bono nomine;
hoc enim magis permanebit tibi
quam mille thesauri pretiosi et magni:
</vers><vers num="16"> bonæ vitæ numerus dierum,
bonum autem nomen permanebit in ævum.
</vers><vers num="17"> Melior est homo, qui abscondit
stultitiam suam,
quam homo, qui abscondit sapientiam suam.
Sapientia enim abscondita et thesaurus invisibilis,
quæ utilitas in utrisque?
</vers><vers num="18"> Disciplinam in pace conservate,
filii;
</vers><vers num="19"> verumtamen reveremini iudicium
meum:
</vers><vers num="20"> non est enim bonum omnem reverentiam
observare,
et non omnis pudor probatus.
</vers><vers num="21"> Erubescite a patre et a matre de
fornicatione
et a præsidente et a potente de mendacio,
</vers><vers num="22"> a principe et a iudice de
delicto,
a synagoga et plebe de iniquitate,
</vers><vers num="23"> a socio et amico de iniustitia
et de loco, in quo habitas,
</vers><vers num="24"> de furto,
de veritate Dei et testamento,
de impositione cubiti super mensam
et a despectione dati et accepti,
</vers><vers num="25"> a salutantibus de silentio,
a respectu mulieris fornicariæ
et ab aversione vultus cognati
</vers><vers num="26"> et ab auferendo partem et non
restituendo
</vers><vers num="27"> et a respiciendo mulierem alieni
viri
et a curiositate in ancillam eius,
neque steteris ad lectum eius;
</vers><vers num="28"> ab amicis de sermonibus
improperii,
et, cum dederis, ne improperes;</vers></cap><subtitulum>Capitulum 42</subtitulum><cap num="42"><vers num="1"> et ab iteratione sermonis
auditus
et a revelatione sermonis absconditi.
Et eris vere sine confusione
et invenies gratiam in conspectu omnium hominum.
Ne pro his omnibus confundaris,
ne accipias personam, ut delinquas:
</vers><vers num="2"> de lege Altissimi et testamento
et de iudicio, iustificans impium,
</vers><vers num="3"> de ratione sociorum et viatorum
et de datione hereditatis alienorum,
</vers><vers num="4"> de æqualitate stateræ et
ponderum,
de acquisitione multorum et paucorum,
</vers><vers num="5"> de pretio emptionis negotiatorum
et de multa disciplina filiorum
et servo pessimo latus sanguinare.
</vers><vers num="6"> Super mulierem nequam bonum est
signum;
</vers><vers num="7"> ubi manus multæ sunt, claude
et, quodcumque trades, numera et appende:
datum vero et acceptum omne describe.
</vers><vers num="8"> De disciplina insensati et fatui
et de seniore, qui iudicatur de fornicatione;
et eris eruditus in veritate
et probatus in conspectu omnium vivorum.
</vers><vers num="9"> Filia patri est abscondita
vigilia,
et sollicitudo eius aufert somnum:
in adulescentia sua, ne forte adulta efficiatur,
viro nuptum locata, ne odibilis fiat;
</vers><vers num="10"> ne quando polluatur in virginitate
sua
et in paternis suis gravida inveniatur;
ne forte viro desponsata transgrediatur
aut, cum eo commorata, ne sterilis inveniatur.
</vers><vers num="11"> Super filiam immodestam confirma
custodiam,
ne quando faciat te in opprobrium venire inimicis,
in detractionem in civitate et obiectionem plebis,
et confundat te in multitudine populi.
</vers><vers num="12"> Omni homini ne det speciem
et in medio mulierum non commoretur;
</vers><vers num="13"> de vestimentis enim procedit
tinea,
et a muliere iniquitas mulieris.
</vers><vers num="14"> Melior est enim iniquitas viri quam
mulier benefaciens,
et mulier confundens in opprobrium.
</vers><vers num="15"> Memor ero igitur operum Domini
et, quæ vidi, annuntiabo:
in sermonibus Domini opera eius,
et factum est in voluntate sua iudicium.
</vers><vers num="16"> Sol illuminans per omnia
respexit,
et gloria Domini plenum est opus eius.
</vers><vers num="17"> Non valent sancti Domini
enarrare omnia mirabilia eius.
Confirmavit Dominus exercitus suos
stabiliri coram gloria sua.
</vers><vers num="18"> Abyssum et cor hominum
investigavit
et in astutia eorum excogitavit.
</vers><vers num="19"> Cognovit enim Dominus omnem
scientiam
et inspexit in signum ævi
annuntians, quæ præterierunt et quæ superventura sunt,
et revelans vestigia occultorum.
</vers><vers num="20"> Non præterit illum omnis
cogitatus,
et non abscondit se ab eo ullus sermo.
</vers><vers num="21"> Magnalia sapientiæ suæ
ordinavit,
unicus est ante sæculum et usque in sæculum;
neque augetur
</vers><vers num="22"> neque minuitur
et non eget alicuius consilio.
</vers><vers num="23"> Quam desiderabilia omnia opera
eius,
et tamquam scintilla spectatu!
</vers><vers num="24"> Omnia hæc vivunt et manent in
sæculum,
et in omni necessitate omnia obaudiunt ei;
</vers><vers num="25"> omnia duplicia, unum contra
unum,
et non fecit quidquam deficiens.
</vers><vers num="26"> Alterum alterius confirmat
bonum;
et quis satiabitur videns gloriam eius?</vers></cap><subtitulum>Capitulum 43</subtitulum><cap num="43"><vers num="1"> Gloria altitudinis firmamentum
puritatis,
species cæli in visione gloriæ.
</vers><vers num="2"> Sol in apparitione annuntians in
processu:
vas admirabile, opus Excelsi.
</vers><vers num="3"> In meridiano suo exurit terram;
et in conspectu ardoris eius quis poterit sustinere?
Fornacem ventilans in operibus ardoris tripliciter,
</vers><vers num="4"> sol exurens montes, vapores igneos
exsufflans
et refulgens radiis suis obcæcat oculos.
</vers><vers num="5"> Magnus Dominus, qui fecit illum
et sermonibus eius festinavit iter.
</vers><vers num="6"> Et luna stat in tempus suum,
in ostensionem temporis et signum ævi.
</vers><vers num="7"> A luna signum diei festi;
luminare, quod minuitur in consummatione.
</vers><vers num="8"> Mensis secundum nomen eius est,
crescens mirabiliter in consummatione.
</vers><vers num="9"> Vas castrorum in excelsis,
in firmamento cæli resplendens gloriose.
</vers><vers num="10"> Species cæli gloria stellarum,
mundum illuminans in excelsis Domini.
</vers><vers num="11"> In verbis Sancti stabunt iuxta
præceptum
et non deficient in vigiliis suis.
</vers><vers num="12"> Vide arcum et benedic eum, qui fecit
illum;
valde speciosus est in splendore suo.
</vers><vers num="13"> Gyravit cælum in circuitu gloriæ
suæ,
manus Excelsi tetenderunt illum.
</vers><vers num="14"> Imperio suo acceleravit nivem
et properat coruscationes iudicii sui.
</vers><vers num="15"> Propterea aperti sunt thesauri,
et evolaverunt nebulæ sicut aves.
</vers><vers num="16"> In magnitudine sua firmavit
nubes,
et confracti sunt lapides grandinis. Vox tonitrui eius tremefacit
terram,
</vers><vers num="17"> in conspectu eius commovebuntur
montes.
In voluntate eius aspirabit notus,
</vers><vers num="18"> tempestas aquilonis et congregatio
spiritus.
</vers><vers num="19"> Et, sicut aves deponentes ad
sedendum, aspergit nivem,
et, sicut locusta demergens, descensus eius:
</vers><vers num="20"> pulchritudinem candoris eius
admirabitur oculus,
et super imbrem eius expavescet cor.
</vers><vers num="21"> Gelu sicut salem effundet super
terram,
et, dum gelaverit, fit tamquam cacumina tribuli.
</vers><vers num="22"> Frigidus ventus aquilo flabit,
et gelabit crystallus super aquam;
super omnem congregationem aquarum requiescet,
et sicut lorica induet se aqua.
</vers><vers num="23"> Devorabit montes et exuret
desertum
et exstinguet viridem sicut ignis.
</vers><vers num="24"> Medicina omnium in festinatione
nebulæ,
et ros obvians ab ardore hilarescet.
</vers><vers num="25"> Cogitatione sua placavit abyssum
et plantavit in illa insulas.
</vers><vers num="26"> Qui navigant mare, enarrant pericula
eius,
et audientes auribus nostris admiramur.
</vers><vers num="27"> Illic præclara opera et
mirabilia,
varia bestiarum genera et omnium pecorum et creatura belluarum.
</vers><vers num="28"> Propter ipsum iter prosperat angelus
eius,
et in sermone eius composita sunt omnia.
</vers><vers num="29"> Multa dicemus et deficiemus verbis;
consummatio autem sermonum: « Ipse est
omnia!”.
</vers><vers num="30"> Glorificantes ad quid valebimus?
Ipse enim Magnus super omnia opera sua.
</vers><vers num="31"> Terribilis Dominus et magnus
vehementer,
et mirabilis potentia ipsius.
</vers><vers num="32"> Glorificantes Dominum exaltate,
quantumcumque potueritis:
supervalebit enim adhuc,
et admirabilis magnificentia eius.(33)
</vers><vers num="34"> Exaltantes eum replemini
virtute;
ne laboretis, non enim pervenietis usquam.
</vers><vers num="35"> Quis vidit eum et enarrabit?
Et quis magnificabit eum sicut est?
</vers><vers num="36"> Multa abscondita sunt maiora
his;
pauca enim vidimus operum eius.
</vers><vers num="37"> Omnia autem Dominus fecit
et pie agentibus dedit sapientiam.</vers>
</cap>
<subtitulum>Capitulum 44</subtitulum>
<cap num="44">

    <vers num="1">Laus patrum.
Laudemus viros gloriosos
et parentes nostros in generatione sua.</vers>
    <vers num="2">Multam gloriam fecit Dominus,
magnificentiam suam a sæculo.</vers>
    <vers num="3">Dominantes in potestatibus suis,
homines magni virtute
et prudentia sua præditi,
nuntiantes in prophetiis,</vers>
    <vers num="4">regentes populum in consiliis
et peritia scripturæ populos;
verba sapientiæ in disciplina eorum,</vers>
    <vers num="5">requirentes modos musicos
et narrantes carmina scripturarum;</vers>
    <vers num="6">homines divites innixi virtute,
pulchritudinis studium habentes,
pacificantes in domibus suis.</vers>
    <vers num="7">Omnes isti in generationibus gentis suæ gloriam adepti sunt
et a diebus suis habentur in laudibus.</vers>
    <vers num="8">De illis nati sunt, qui reliquerunt nomen
narrandi laudes eorum.</vers>
    <vers num="9">Et sunt quorum non est memoria:
perierunt quasi qui non fuerint;
et nati sunt quasi non nati,
et filii ipsorum post ipsos.</vers>
    <vers num="10">Sed hi viri misericordiæ sunt,
quorum pietates non fuerunt in oblivione.</vers>
    <vers num="11">Cum semine eorum permanent,
bona hereditas, nepotes eorum,</vers>
    <vers num="12">et in testamentis stetit semen eorum;</vers>
    <vers num="13">et filii eorum propter illos.
Usque in æternum manet semen eorum,
et gloria eorum non derelinquetur.</vers>
    <vers num="14">Corpora ipsorum in pace sepulta sunt,
et nomen eorum vivit in generationem et generationem;</vers>
    <vers num="15">sapientiam ipsorum narrent populi,
et laudem eorum nuntiet ecclesia.</vers>
    <vers num="16">Henoch placuit Deo et translatus est in paradisum,
ut det gentibus pænitentiam.</vers>
    <vers num="17">Noe inventus est perfectus iustus
et in tempore iracundiæ factus est reconciliatio;</vers>
    <vers num="18">propter eum dimissum est reliquum terræ,
cum factum est diluvium:</vers>
    <vers num="19">testamenta sæculi posita sunt apud illum,
ne deleri posset diluvio omnis caro.</vers>
    <vers num="20">Abraham magnus pater multitudinis gentium,
et non est inventa macula in gloria eius;
qui conservavit legem Excelsi
et fuit in testamento cum illo.</vers>
    <vers num="21">In carne eius stare fecit testamentum,
et in tentatione inventus est fidelis.</vers>
    <vers num="22">Ideo iure iurando statuit illi
benedici gentes in semine eius,
crescere illum quasi terræ cumulum</vers>
    <vers num="23">et ut stellas exaltare semen eius
et hereditare illos a mari usque ad mare
et a Flumine usque ad terminos terræ.</vers>
    <vers num="24">Et in Isaac eodem modo statuit
propter Abraham patrem eius.</vers>
    <vers num="25">Benedictionem omnium gentium dedit illi Dominus
et testamentum confirmavit super caput Iacob.</vers>
    <vers num="26">Agnovit eum in benedictionibus suis
et dedit illi hereditatem
et divisit illi partem in tribubus duodecim.</vers>
    <vers num="27">Et eduxit ex illo hominem misericordiæ
invenientem gratiam in oculis omnis carnis.</vers>

</cap>
<subtitulum>Capitulum 45</subtitulum>
<cap num="45">
<vers num="1"> dilectum a Deo et hominibus
Moysen, cuius memoria in benedictione est.
</vers><vers num="2"> Similem illum fecit in gloria
sanctorum
et magnificavit eum in timore inimicorum
et in verbis suis signa acceleravit.
</vers><vers num="3"> Glorificavit illum in conspectu
regum
et ius dedit illi ad populum suum
et ostendit illi gloriam suam.
</vers><vers num="4"> In fide et lenitate ipsius sanctum
fecit illum
et elegit eum ex omni carne.
</vers><vers num="5"> Auditam fecit illi vocem suam
et induxit illum in nubem;
</vers><vers num="6"> et dedit illi coram præcepta
et legem vitæ et disciplinæ,
docere Iacob testamentum suum
et iudicia sua Israel.
</vers><vers num="7"> Excelsum fecit Aaron sanctum similem
ei,
fratrem eius de tribu Levi.
</vers><vers num="8"> Statuit illum in testamentum
æternum
et dedit illi sacerdotium gentis,
et beatificavit illum in gloria
</vers><vers num="9"> et circumcinxit eum zona gloriæ.
Et induit eum perfecto decore
et coronavit eum in vasis virtutis:
</vers><vers num="10"> femoralia et tunicam et umerale
posuit ei
et cinxit illum tintinnabulis aureis,
malis granatis plurimis in gyro,
</vers><vers num="11"> ut daret sonitum in incessu suo,
auditum faceret sonitum in templo
in memoriam filiis gentis suæ.
</vers><vers num="12"> Stola sancta auro et hyacintho et
purpura,
opus textile rationale iudicii et cingulum,
</vers><vers num="13"> tortum coccum opere artificis,
gemmæ pretiosæ super rationale
in ligatura auri, opere lapidarii sculptis,
in memoriam cum scriptura sculpta secundum numerum tribuum
Israel.
</vers><vers num="14"> Corona aurea super mitram eius,
lamina cum signo sanctitatis, gloria honoris,
opus virtutis et desideria oculorum, perfecta pulchritudo.
</vers><vers num="15"> Sic pulchra ante ipsum non fuerunt
talia in sempiternum;
</vers><vers num="16"> non induet illa alienigena
aliquis,
sed tantum filii ipsius soli
et nepotes eius per omne tempus.
</vers><vers num="17"> Sacrificium ipsius consumitur
igne cotidie iuge bis.
</vers><vers num="18"> Complevit Moyses manus eius
et unxit illum oleo sancto.
</vers><vers num="19"> Factum est illi in testamentum
æternum
et semini eius sicut dies cæli:
ministrare illi et fungi sacerdotio
et benedicere populum suum in nomine eius.
</vers><vers num="20"> Ipsum elegit ab omni vivente
offerre sacrificium Deo, incensum et adipes
et incendere bonum odorem et memoriale
et placare pro populo suo.
</vers><vers num="21"> Et dedit illi in præceptis suis
potestatem,
in testamentis iudiciorum:
docere Iacob testimonia
et in lege sua lucem dare Israel.
</vers><vers num="22"> Quia contra illum steterunt
alieni,
et propter invidiam circumdederunt illum homines in deserto,
qui erant cum Dathan et Abiram,
et congregatio Core in iracundia furoris sui.
</vers><vers num="23"> Vidit Dominus Deus, et non placuit
illi,
et consumpti sunt in impetu iracundiæ eius.
</vers><vers num="24"> Fecit illis monstra
et consumpsit illos in flamma ignis.
</vers><vers num="25"> Et addidit Aaron gloriam
et dedit illi hereditatem
et primitias frugum terræ divisit illi.
</vers><vers num="26"> Panem ipsis in primis paravit in
satietatem,
nam et sacrificia Domini edent,
quæ dedit illi et semini eius.
</vers><vers num="27"> Ceterum in terra gentis non
hereditabit,
et pars non est illi in gente:
ipse est enim pars eius et hereditas.
</vers><vers num="28"> Et Phinees filius Eleazari tertius
in gloria est,
zelando timorem Domini;
</vers><vers num="29"> et stetit in ruptura pro gente,
in bonitate et alacritate animæ suæ placuit Deo pro lsræl.
</vers><vers num="30"> Ideo statuit illi testamentum
pacis,
principem sanctorum et gentis suæ,
ut sit illi et semini eius
sacerdotii dignitas in æternum.
</vers><vers num="31"> Et testamentum David regi filio
Iesse de tribu Iudæ,
hereditas viri coram gloria eius,
hereditas Aaron et semini eius.
Det vobis sapientiam in cor vestrum
iudicare gentem suam in iustitia,
ne abolerentur bona ipsorum,
et gloria ipsorum in generationes æternas.</vers></cap><subtitulum>Capitulum 46</subtitulum><cap num="46"><vers num="1"> Fortis in bello Iesus filius
Nun,
successor Moysi in prophetis,
qui fuit secundum nomen suum
</vers><vers num="2"> maximus in salutem electorum Dei,
qui vindicet in insurgentes hostes,
ut heredem faciat Israel.
</vers><vers num="3"> Quam gloriam adeptus est in tollendo
manus suas
et iactando contra civitatem acinacem!
</vers><vers num="4"> Quis ante illum restitit?
Nam bella Domini ipse perduxit.
</vers><vers num="5"> An non in manu eius impeditus est
sol,
et una dies facta est quasi duo?
</vers><vers num="6"> Invocavit Altissimum potentem
in oppugnando inimicos undique;
et audivit illum magnus Dominus
in saxis grandinis virtutis valde fortis.
</vers><vers num="7"> Impetum fecit contra gentem
hostilem
et in descensu perdidit contrarios,
</vers><vers num="8"> ut cognoscant gentes armaturam
eius,
quia contra Deum bellum eorum est:
etenim secutus est a tergo Potentis.
</vers><vers num="9"> Et in diebus Moysi misericordiam
fecit,
ipse et Chaleb filius Iephonne,
stare contra congregationem,
prohibere gentem a peccatis
et perfringere murmur malitiæ.
</vers><vers num="10"> Ideo et ipsi duo liberati sunt
a numero sescentorum milium peditum,
ut inducerent illos in hereditatem,
in terram, quæ manat lac et mel.
</vers><vers num="11"> Et dedit Dominus ipsi Chaleb
fortitudinem,
et usque in senectutem permansit illi,
ut ascenderet in excelsum terræ locum;
et semen ipsius obtinuit hereditatem,
</vers><vers num="12"> ut viderent omnes filii Israel
quia bonum est obsequi Domino.
</vers><vers num="13"> Et iudices singuli suo nomine,
quorum non est corruptum cor,
qui non aversi sunt a Domino:
</vers><vers num="14"> sit memoria illorum in benedictione,
et ossa eorum pullulent de loco suo,
</vers><vers num="15"> et nomen eorum renovet
filiis illorum sanctorum virorum.
</vers><vers num="16"> Dilectus a Domino suo Samuel
propheta Domini instituit imperium
et unxit principes in gente sua.
</vers><vers num="17"> In lege Domini congregationem
iudicavit,
et visitavit Deus Iacob,
et in fide sua probatus est propheta;
</vers><vers num="18"> et cognitus est in verbis suis
fidelis in visione.
</vers><vers num="19"> Et invocavit Dominum
omnipotentem,
in oppugnando hostes circumstantes undique,
in oblatione agni lactentis.
</vers><vers num="20"> Et intonuit de cælo Dominus
et in sonitu magno auditam fecit vocem suam
</vers><vers num="21"> et contrivit principes Tyriorum
et omnes duces Philisthim.
</vers><vers num="22"> Et ante tempus dormitionis
æternæ
testimonium præbuit in conspectu Domini et christi eius:
« Pecunias et usque ad calceamenta
ab omni carne non accepi »;
et non accusavit illum homo.
</vers><vers num="23"> Et, postquam dormivit,
prophetavit
et notum fecit regi et ostendit illi finem vitæ suæ
et exaltavit vocem suam de terra in prophetia
ad delendam impietatem gentis.</vers></cap><subtitulum>Capitulum 47</subtitulum><cap num="47"><vers num="1"> Post hunc surrexit Nathan
propheta in diebus David.
</vers><vers num="2"> Et quasi adeps separatus a sacrificio
salutari,
sic David a filiis Israel.
</vers><vers num="3"> Cum leonibus lusit quasi cum
agnis
et in ursis similiter fecit, sicut in agnis ovium.
</vers><vers num="4"> In iuventute sua numquid non occidit
gigantem
et abstulit opprobrium de gente?
</vers><vers num="5"> In agitando manu fundam
deiecit exsultationem Goliath.
</vers><vers num="6"> Nam invocavit Dominum altissimum,
et dedit in dextera eius virtutem
tollere hominem fortem in bello
et exaltare cornu gentis suæ.
</vers><vers num="7"> Sic de decem milibus glorificaverunt
eum
et laudaverunt eum in benedictionibus Domini,
in offerendo illi coronam gloriæ.
</vers><vers num="8"> Contrivit enim inimicos undique
et humiliavit Philisthim contrarios,
usque in hodiernum diem contrivit cornu ipsorum.
</vers><vers num="9"> In omni opere suo dedit
confessionem
Sancto et Excelso in verbo gloriæ;
</vers><vers num="10"> de omni corde suo laudavit
Dominum
et dilexit Deum, qui fecit illum.
</vers><vers num="11"> Et stare fecit cantores contra
altare
et in sono eorum dulces fecit modos.
</vers><vers num="12"> Dedit in celebrationibus decus
et ornavit tempora usque ad consummationem anni,
dum laudarent nomen sanctum Domini,
et ante mane resonaret sanctuarium.
</vers><vers num="13"> Dominus purgavit peccata ipsius
et exaltavit in æternum cornu eius et dedit illi testamentum
regni
et sedem gloriæ in Israel.
</vers><vers num="14"> Post ipsum surrexit filius
sensatus,
et propter illum habitavit in securitate.
</vers><vers num="15"> Salomon imperavit in diebus
pacis;
cui Deus requiem dedit in circuitu,
ut conderet domum in nomine suo et pararet sanctuarium in
sempiternum. Quemadmodum eruditus es in iuventute tua
</vers><vers num="16"> et impletus es quasi flumen
sapientia!
Terram retexit anima tua,
</vers><vers num="17"> et replesti eam in comparationibus
ænigmatum.
Ad insulas longe divulgatum est nomen tuum,
et dilectus es in pace tua.
</vers><vers num="18"> In cantilenis et proverbiis
et comparationibus et interpretationibus
te miratæ sunt terræ.
</vers><vers num="19"> In nomine Domini Dei,
cui est cognomen Deus Israel,
</vers><vers num="20"> collegisti quasi orichalcum
aurum
et ut plumbum cumulasti argentum.
</vers><vers num="21"> Sed reclinasti femora tua
mulieribus,
subiugatus es in corpore tuo.
</vers><vers num="22"> Dedisti maculam in gloria tua
et profanasti semen tuum,
inducens iracundiam ad liberos tuos
et ingemiscere faciens super stultitia tua,
</vers><vers num="23"> ut fieret imperium bipartitum,
et ex Ephraim inciperet imperium infidele.
</vers><vers num="24"> Deus autem non derelinquet
misericordiam suam
et non corrumpet nec delebit verba sua
neque perdet a stirpe nepotes electi sui
et semen eius, qui diligit Dominum, non corrumpet.
</vers><vers num="25"> Dedit autem reliquum Iacob
et David de ipso stirpem.
</vers><vers num="26"> Et finem habuit Salomon cum patribus
suis
</vers><vers num="27"> et dereliquit post se de semine
suo
gentis stultitiam
</vers><vers num="28"> et imminutum prudentia,
Roboam, qui avertit gentem consilio suo.
</vers><vers num="29"> Et Ieroboam filius Nabat, qui
peccare fecit Israel
et dedit viam peccandi Ephraim;
et plurima redundaverunt peccata ipsorum valde,
</vers><vers num="30"> ita ut expelleret illos a terra
sua.
</vers><vers num="31"> Et exquisierunt omnes nequitias,
usque dum perveniret super illos vindicta.</vers></cap><subtitulum>Capitulum 48</subtitulum><cap num="48"><vers num="1"> Et surrexit Elias propheta quasi
ignis,
et verbum ipsius quasi facula ardebat.
</vers><vers num="2"> Qui induxit in illos famem
et zelo suo paucos fecit eos.
</vers><vers num="3"> Verbo Domini continuit cælum
et deiecit de cælo ignem ter.
</vers><vers num="4"> Quam amplificatus es, Elias, in
mirabilibus tuis!
Et quis potest similiter gloriari tibi?
</vers><vers num="5"> Qui suscitasti mortuum de sorte
mortis
ab inferis in verbo Domini.
</vers><vers num="6"> Qui deiecisti reges ad perniciem
et gloriosos de lecto suo
et confregisti facile potentiam ipsorum;
</vers><vers num="7"> qui audis in Sinai indicium
et in Horeb iudicia vindictæ.
</vers><vers num="8"> Qui ungis reges ad retributionem
et prophetas facis successores post te;
</vers><vers num="9"> qui receptus es in turbine ignis
et in curru equorum igneorum;
</vers><vers num="10"> qui scriptus es paratus in
tempora
lenire iracundiam Domini ante furorem,
convertere cor patris ad filium
et restituere tribus Iacob.
</vers><vers num="11"> Beati sunt, qui te viderunt
et in amicitia tua dormierunt!
</vers><vers num="12"> Nam et nos vita quidem vivemus,
post mortem autem non erit tale nomen nostrum.
</vers><vers num="13"> Elias quidem in turbine tectus
est,
et in Eliseo completus est spiritus eius.
In diebus suis non pertimuit principem,
et potentia nemo vicit illum;
</vers><vers num="14"> nec superavit illum verbum
aliquod,
et mortuum prophetavit corpus eius.
</vers><vers num="15"> In vita sua fecit monstra
et in morte mirabilia operatus est.
</vers><vers num="16"> In omnibus istis non pænituit
populum,
et non recesserunt a peccatis suis,
usque dum eiecti sunt de terra sua
et dispersi sunt in omnem terram;
</vers><vers num="17"> et relicta est gens perpauca,
et princeps in domo David.
</vers><vers num="18"> Quidam ipsorum fecerunt, quod
placeret Deo;
alii autem multiplicaverunt peccata.
</vers><vers num="19"> Ezechias munivit civitatem suam
et induxit in medium ipsius aquam et fodit ferro rupem
et ædificavit ad aquam puteum.
</vers><vers num="20"> In diebus ipsius ascendit
Sennacherib
et misit Rabsacen et discessit,
et sustulit manum suam in Sion
et superbus factus est in exaltatione sua.
</vers><vers num="21"> Tunc mota sunt corda et manus
ipsorum,
et doluerunt quasi parturientes mulieres
</vers><vers num="22"> et invocaverunt Dominum
misericordem
et expandentes manus suas extulerunt ad eum,
et Sanctus audivit cito vocem ipsorum.
</vers><vers num="23"> Non est commemoratus peccatorum
illorum
neque dedit illos inimicis suis,
sed purgavit eos in manu Isaiæ sancti prophetæ;
</vers><vers num="24"> percussit castra Assyriorum
et contrivit illos angelus eius.
</vers><vers num="25"> Nam fecit Ezechias quod placuit
Deo
et fortiter ivit in via David patris sui,
quam mandavit illi Isaias propheta, magnus et fidelis in visione
sua.
</vers><vers num="26"> In diebus ipsius retro rediit
sol,
et addidit regi vitam.
</vers><vers num="27"> Spiritu magno vidit ultima
et consolatus est lugentes in Sion;
usque in sempiternum ostendit futura
</vers><vers num="28"> et abscondita, antequam
evenirent.</vers></cap><subtitulum>Capitulum 49</subtitulum><cap num="49"><vers num="1"> Memoria Iosiæ in compositionem
odoris
facta opere pigmentarii;
</vers><vers num="2"> in omni ore quasi mel indulcabitur
eius memoria
et ut musica in convivio vini.
</vers><vers num="3"> Ipse est directus divinitus in
pænitentia gentis
et tulit abominationes impietatis;
</vers><vers num="4"> et gubernavit ad Dominum cor suum
et in diebus peccatorum corroboravit pietatem.
</vers><vers num="5"> Præter David et Ezechiam et
Iosiam,
omnes peccatum commiserunt;
</vers><vers num="6"> nam reliquerunt legem Altissimi reges
Iudæ
et contempserunt timorem Dei;
</vers><vers num="7"> dederunt enim regnum suum aliis
et gloriam suam alienæ genti;
</vers><vers num="8"> incenderunt electam sanctuarii
civitatem
et desertas fecerunt vias ipsius in manu Ieremiæ.
</vers><vers num="9"> Nam male tractaverunt illum,
ipse autem a ventre matris consecratus est propheta
evertere et eruere et perdere
et iterum ædificare et plantare et renovare.
</vers><vers num="10"> Ezechiel, qui vidit visionem
gloriæ,
quam ostendit illi in curru cherubim.
</vers><vers num="11"> Nam et commemoratus est inimicorum
in imbre
et benefacere illis, qui ostenderunt rectas vias.
</vers><vers num="12"> Et duodecim prophetarum ossa
pullulent de loco suo;
nam corroboraverunt Iacob
et redemerunt eos in fide virtutis.
</vers><vers num="13"> Quomodo amplificemus Zorobabel?
Nam et ipse quasi signum in dextera manu;
</vers><vers num="14"> sic et Iesua filius Iosedec.
Qui in diebus suis ædificaverunt domum
et exaltaverunt templum sanctum Domino
paratum in gloriam sempiternam.
</vers><vers num="15"> Et Nehemias: in memoria multi
temporis,
qui erexit nobis muros eversos
et stare fecit portas et seras;
qui erexit domos nostras.
</vers><vers num="16"> Nemo creatus est in terra qualis
Henoch;
nam et ipse assumptus est a terra.
</vers><vers num="17"> Neque ut Ioseph natus est homo,
princeps fratrum, firmamentum gentis;
</vers><vers num="18"> et ossa ipsius visitata sunt
et post mortem prophetaverunt.
</vers><vers num="19"> Seth et Sem apud homines gloriam
adepti sunt
et super omnem animam in origine Adam.</vers></cap><subtitulum>Capitulum 50</subtitulum><cap num="50"><vers num="1"> Simon, Oniæ filius, sacerdos
magnus,
qui in vita sua suffulsit domum
et in diebus suis corroboravit templum.
</vers><vers num="2"> Templi etiam altitudo ab ipso fundata
est,
substructura elata parietis templi.
</vers><vers num="3"> In diebus ipsius excisa est piscina
aquarum,
lacus, quasi maris superficies eius.
</vers><vers num="4"> Qui curavit gentem suam a latrone
et firmavit eam ab obsidione.
</vers><vers num="5"> Quam gloriosus apparuit, cum
prospiceret e tabernaculo
in egressu domus velamenti!
</vers><vers num="6"> Quasi stella matutina in medio
nebulæ
et quasi luna plena in diebus festi
</vers><vers num="7"> et quasi sol refulgens super templum
Dei.
</vers><vers num="8"> Quasi arcus refulgens inter nebulas
gloriæ
et quasi flos rosarum in diebus vernis
et quasi lilia, quæ sunt in transitu aquæ,
et quasi flos Libani in diebus æstatis;
</vers><vers num="9"> quasi ignis effulgens et tus ardens
in igne,
</vers><vers num="10"> quasi vas auri solidum
ornatum omni lapide pretioso,
</vers><vers num="11"> quasi oliva pullulans fructibus
et cupressus in nubes se extollens,
in accipiendo ipsum stolam gloriæ et vestiri eum in consummationem
magnificentiæ.
</vers><vers num="12"> In ascensu altaris sancti,
cum gloriam daret peribolo sanctuarii
</vers><vers num="13"> et acciperet partes de manu
sacerdotum,
et ipse stans iuxta aram,
et circa illum corona fratrum,
quasi plantatio cedri in monte Libano,
</vers><vers num="14"> sic circa illum steterunt quasi rami
palmæ
omnes filii Aaron in gloria sua.
</vers><vers num="15"> Oblatio autem Domini in manibus
ipsorum
coram omni synagoga Israel,
et consummatione fungens in ara,
ordinans oblationem Omnipotentis.
</vers><vers num="16"> Porrexit manum suam in libatione
et libavit de sanguine uvæ;
</vers><vers num="17"> effudit in fundamento altaris
odorem divinum excelso Principi.
</vers><vers num="18"> Tunc exclamaverunt filii Aaron,
in tubis productilibus sonuerunt
et auditam fecerunt vocem magnam
in memoriam coram Deo altissimo.
</vers><vers num="19"> Tunc omnis populus simul
properaverunt
et ceciderunt in faciem super terram
adorare Dominum Deum suum
et dare preces omnipotenti Deo excelso.
</vers><vers num="20"> Et laudaverunt psallentes in vocibus
suis,
et magnus resonabat cantus suavitatis plenus.
</vers><vers num="21"> Et rogavit populus Dominum excelsum
in prece coram Misericorde,
usque dum perfectus est honor Domini;
et munus suum perfecerunt.
</vers><vers num="22"> Tunc descendens manus suas
extulit
in omnem congregationem filiorum Israel
dare benedictionem Domini in labiis suis
et in nomine ipsius gloriari;
</vers><vers num="23"> et iteraverunt adorationem suam,
ut acciperent benedictionem Altissimi.
</vers><vers num="24"> Et nunc benedicite Deum omnium,
qui magna facit in omni terra,
exaltans dies nostros a ventre matris nostræ
et faciens nobiscum secundum suam misericordiam.
</vers><vers num="25"> Det nobis iucunditatem cordis
et fieri pacem in diebus nostris in Israel per dies
sempiternos;
</vers><vers num="26"> credere Israel nobiscum esse Dei
misericordiam,
ut liberet nos in diebus nostris.
</vers><vers num="27"> Duas gentes odit anima mea,
tertia autem non est quidem gens:
</vers><vers num="28"> qui sedent in monte Seir et
Philisthim
et stultus populus, qui habitat in Sichimis.
</vers><vers num="29"> Doctrinam sapientiæ et
disciplinæ
scripsit in codice isto Iesus filius Sirach, Ierosolymita,
qui effudit sapientiam de corde suo.
</vers><vers num="30"> Beatus, qui in istis versatur
sermonibus;
qui ponit illa in corde suo, sapiens erit semper.
</vers><vers num="31"> Si enim hæc fecerit, ad omnia
valebit,
quia timor Domini vestigium eius est.</vers></cap><subtitulum>Capitulum 51</subtitulum><cap num="51"><vers num="1"> Oratio Iesu filii Sirach.
« Confitebor tibi, Domine rex; et collaudabo te Deum
salvatorem meum.
</vers><vers num="2"> Confitebor nomini tuo,
quoniam adiutor et protector factus es mihi
</vers><vers num="3"> et liberasti corpus meum a
perditione,
a laqueo linguæ iniquæ
et a labiis operantium mendacium,
et in conspectu insurgentium factus es mihi adiutor.
</vers><vers num="4"> Et liberasti me,
secundum magnitudinem misericordiæ et nominis tui,
a laqueis præparatis ad escam,
</vers><vers num="5"> de manibus quærentium animam
meam
et de multis tribulationibus, quæ circumdederunt me,
</vers><vers num="6"> a pressura flammæ, quæ circumdedit
me,
et de medio ignis, ubi non sum æstuatus;
</vers><vers num="7"> de altitudine ventris inferi
et a lingua coinquinata et a verbo mendacii,
a iaculo linguæ iniustæ.
</vers><vers num="8"> Appropinquavit usque ad mortem anima
mea,
</vers><vers num="9"> et vita mea appropinquans erat in
inferno deorsum.
</vers><vers num="10"> Circumdederunt me undique, et non
erat qui adiuvaret;
respiciens eram ad adiutorium hominum, et non erat.
</vers><vers num="11"> Memoratus autem sum misericordiæ
tuæ, Domine,
et operationis tuæ, quæ a sæculo est,
</vers><vers num="12"> quoniam eruis sustinentes te,
Domine,
et liberas eos de manibus iniquorum.
</vers><vers num="13"> Exaltavi de terra supplicationem
meam
et pro morte defluente deprecatus sum.
</vers><vers num="14"> Invocavi Dominum: “Pater meus
es tu,
ne derelinquas me in die tribulationis meæ
et in tempore superborum sine adiutorio.
</vers><vers num="15"> Laudabo nomen tuum assidue
et collaudabo illud in confessione”.
Et exaudita est oratio mea.
</vers><vers num="16"> Et liberasti me de perditione
et eripuisti me de tempore iniquo.
</vers><vers num="17"> Propterea confitebor et laudem dicam
tibi
et benedicam nomini Domini.
</vers><vers num="18"> Cum adhuc iunior essem, priusquam
oberrarem,
quæsivi sapientiam palam in oratione mea;
</vers><vers num="19"> ante templum postulabam pro illa
et usque in novissimis inquiram eam,
et effloruit tamquam præcox uva.
</vers><vers num="20"> Lætatum est cor meum in ea,
ambulavit pes meus iter rectum;
a iuventute mea investigabam eam.
</vers><vers num="21"> Inclinavi modice aurem meam et
excepi illam
</vers><vers num="22"> et multam inveni mihimetipsi
sapientiam
et multum profeci in ea:
</vers><vers num="23"> danti mihi sapientiam dabo
gloriam.
</vers><vers num="24"> Consiliatus sum enim, ut facerem
illam;
et quæsivi bonum et non confundar.
</vers><vers num="25"> Colluctata est anima mea in
illa,
et in faciendo legem diligens fui.
</vers><vers num="26"> Manus meas extendi in altum
et incognoscibilia eius intellexi.
</vers><vers num="27"> Animam meam direxi ad illam
et in purificatione inveni eam.
</vers><vers num="28"> Possedi cum ipsa cor ab initio;
propter hoc non derelinquar.
</vers><vers num="29"> Venter meus conturbatus est
quærendo illam;
propterea bonam possedi possessionem.
</vers><vers num="30"> Dedit mihi Dominus linguam mercedem
meam,
et in ipsa laudabo eum.
</vers><vers num="31"> Appropiate ad me, indocti,
et congregate vos in domo disciplinæ.
</vers><vers num="32"> Quid adhuc retardatis in his,
dum animæ vestræ sitiunt vehementer?
</vers><vers num="33"> Aperui os meum et locutus sum:
“Comparate vobis sine argento
</vers><vers num="34"> et collum vestrum subicite iugo,
et suscipiat anima vestra disciplinam:
in proximo est enim invenire eam.
</vers><vers num="35"> Videte oculis vestris quia modicum
laboravi
et inveni mihi multam requiem.
</vers><vers num="36"> Assumite disciplinam in multo numero
argenti
et copiosum aurum possidete in ea.
</vers><vers num="37"> Lætetur anima vestra in
misericordia eius,
et non confundemini in laude ipsius.
</vers><vers num="38"> Operamini opus vestrum ante
tempus,
et dabit vobis mercedem vestram in tempore
suo” ».</vers></cap></romanliturgy>
