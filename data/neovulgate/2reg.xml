<?xml version="1.0" encoding="utf-8"?>
<romanliturgy lingua="la" elibro="2reg">
  <titulum>Liber Secundus Regum</titulum>
  <subtitulum>Capitulum 1</subtitulum>
  <cap num="1">
    <vers num="1"> Prævaricatus est autem Moab in
Israel, postquam mortuus est Achab.
</vers>
    <vers num="2"> Ceciditque Ochozias per cancellos
cenaculi sui, quod habebat in Samaria, et ægrotavit; misitque
nuntios dicens ad eos: « Ite, consulite Beelzebub deum
Accaron, utrum vivere queam de infirmitate mea
hac ».
</vers>
    <vers num="3"> Angelus autem Domini locutus est ad
Eliam Thesbiten: « Surge, ascende in occursum nuntiorum
regis Samariæ et dices ad eos: Numquid non est Deus in Israel, ut
eatis ad consulendum Beelzebub deum Accaron?
</vers>
    <vers num="4"> Quam ob rem hæc dicit Dominus: De
lectulo, super quem ascendisti, non descendes, sed morte
morieris ». Et abiit Elias.
</vers>
    <vers num="5"> Reversique sunt nuntii ad Ochoziam,
qui dixit eis: « Quare reversi estis? ».
</vers>
    <vers num="6"> At illi responderunt ei:
« Vir occurrit nobis et dixit ad nos: “Ite,
revertimini ad regem, qui misit vos, et dicetis ei: Hæc dicit
Dominus: Numquid, quia non est Deus in Israel, mittis, ut
consulatur Beelzebub deus Accaron? Idcirco de lectulo, super quem
ascendisti, non descendes, sed morte
morieris” ».
</vers>
    <vers num="7"> Qui dixit eis: « Cuius
figuræ et habitus vir erat, qui occurrit vobis et locutus est
verba hæc? ».
</vers>
    <vers num="8"> At illi dixerunt: « Vir in
veste pilosa et zona pellicea accinctis renibus ». Qui
ait: « Elias Thesbites est ».
</vers>
    <vers num="9"> Misitque ad eum quinquagenarium
principem et quinquaginta, qui erant sub eo; qui ascendit ad eum
sedentique in vertice montis ait: « Homo Dei, rex
præcepit, ut descendas ».
</vers>
    <vers num="10"> Respondensque Elias dixit
quinquagenario: « Si homo Dei sum, descendat ignis e
cælo et devoret te et quinquaginta tuos ». Descendit
itaque ignis e cælo et devoravit eum et quinquaginta, qui erant
cum eo.
</vers>
    <vers num="11"> Rursum misit ad eum principem
quinquagenarium alterum et quinquaginta cum eo; qui locutus est
illi: « Homo Dei, hæc dicit rex: “Festina,
descende!” ».
</vers>
    <vers num="12"> Respondens Elias ait illis:
« Si homo Dei ego sum, descendat ignis e cælo et
devoret te et quinquaginta tuos ». Descendit ergo ignis
Dei e cælo et devoravit illum et quinquaginta eius.
</vers>
    <vers num="13"> Iterum misit principem
quinquagenarium tertium et quinquaginta, qui erant cum eo; qui cum
venisset, curvavit genua contra Eliam et precatus est eum et ait:
« Homo Dei, noli despicere animam meam et animam
servorum tuorum, qui mecum sunt.
</vers>
    <vers num="14"> Ecce descendit ignis de cælo et
devoravit duos principes quinquagenarios primos et quinquagenos,
qui cum eis erant; sed nunc obsecro, ut miserearis animæ
meæ ».
</vers>
    <vers num="15"> Locutus est autem angelus Domini ad
Eliam dicens: « Descende cum eo, ne timeas ».
Surrexit igitur et descendit cum eo ad regem
</vers>
    <vers num="16"> et locutus est ei: « Hæc
dicit Dominus: Quia misisti nuntios ad consulendum Beelzebub deum
Accaron, quasi non esset Deus in Israel, a quo posses interrogare
sermonem, ideo de lectulo, super quem ascendisti, non descendes,
sed morte morieris ».
</vers>
    <vers num="17"> Mortuus est ergo iuxta sermonem
Domini, quem locutus est Elias. Et regnavit Ioram frater eius pro
eo anno secundo Ioram filii Iosaphat regis Iudæ; non enim habebat
filium.
</vers>
    <vers num="18"> Reliqua autem gestorum Ochoziæ,
quæ operatus est, nonne hæc scripta sunt in libro annalium regum
Israel?</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Factum est autem cum levare vellet
Dominus Eliam per turbi nem in cælum, ibant Elias et Eliseus de
Galgalis;
</vers>
    <vers num="2"> dixitque Elias ad Eliseum:
« Sede hic, quia Dominus misit me usque
Bethel ». Cui ait Eliseus: « Vivit Dominus,
et vivit anima tua, quia non derelinquam te ». Cumque
descendissent Bethel,
</vers>
    <vers num="3"> egressi sunt filii prophetarum, qui
erant in Bethel, ad Eliseum et dixerunt ei: “Numquid nosti
quia hodie Dominus tollat dominum tuum desuper capite
tuo? ». Qui respondit: « Et ego novi,
silete ».
</vers>
    <vers num="4"> Dixit autem ei Elias:
« Elisee, sede hic, quia Dominus misit me in
Iericho ». Et ille ait: « Vivit Dominus, et
vivit anima tua, quia non derelinquam te ». Cumque
venissent Ierichum,
</vers>
    <vers num="5"> accesserunt filii prophetarum, qui
erant in Iericho, ad Eliseum et dixerunt ei: « Numquid
nosti quia hodie Dominus tollet dominum tuum desuper capite
tuo? ». Et ait: « Et ego novi,
silete ».
</vers>
    <vers num="6"> Dixit autem ei Elias:
« Sede hic, quia Dominus misit me ad
Iordanem ». Qui ait: « Vivit Dominus, et
vivit anima tua, quia non derelinquam te ». Ierunt
igitur ambo pariter,
</vers>
    <vers num="7"> et quinquaginta viri de filiis
prophetarum secuti sunt, qui et steterunt e contra longe. Illi
autem ambo stabant super Iordanem.
</vers>
    <vers num="8"> Tulitque Elias pallium suum et
involvit illud et percussit aquas, quæ divisæ sunt in utramque
partem, et transierunt ambo per siccum.
</vers>
    <vers num="9"> Cumque transissent, Elias dixit ad
Eliseum: « Postula, quod vis, ut faciam tibi, antequam
tollar a te ». Dixitque Eliseus: « Obsecro,
ut fiant duæ partes spiritus tui in me ».
</vers>
    <vers num="10"> Qui respondit: « Rem
difficilem postulasti. Attamen si videris me, quando tollor a te,
erit tibi, quod petisti; si autem non videris, non
erit ».
</vers>
    <vers num="11"> Cumque pergerent et incedentes
sermocinarentur, ecce currus igneus et equi ignei diviserunt
utrumque; et ascendit Elias per turbinem in cælum.
</vers>
    <vers num="12"> Eliseus autem videbat et clamabat:
« Pater mi, pater mi, currus Israel et auriga
eius! ». Et non vidit eum amplius; apprehenditque
vestimenta sua et scidit illa in duas partes.
</vers>
    <vers num="13"> Et levavit pallium Eliæ, quod
ceciderat ei, reversusque stetit super ripam Iordanis.
</vers>
    <vers num="14"> Et pallio Eliæ, quod ceciderat ei,
percussit aquas et dixit: « Ubi est Deus Eliæ etiam
nunc? ». Percussitque aquas, et divisæ sunt huc atque
illuc, et transiit Eliseus.
</vers>
    <vers num="15"> Videntes autem filii prophetarum,
qui erant in Iericho de contra, dixerunt: « Requievit
spiritus Eliæ super Eliseum ». Et venientes in occursum
eius adoraverunt eum proni in terram
</vers>
    <vers num="16"> dixeruntque illi: « Ecce
cum servis tuis sunt quinquaginta viri fortes, qui possunt ire et
quærere dominum tuum, ne forte tulerit eum spiritus Domini et
proiecerit in uno montium aut in una vallium ». Qui ait:
« Nolite mittere! ».
</vers>
    <vers num="17"> Coegeruntque eum, donec acquiesceret
et diceret: « Mittite ». Et miserunt
quinquaginta viros. Qui cum quæsissent tribus diebus, non
invenerunt
</vers>
    <vers num="18"> et reversi sunt ad eum. At ille
habitabat in Iericho dixitque eis: « Numquid non dixi
vobis: Nolite ire?”.
</vers>
    <vers num="19"> Dixerunt quoque viri civitatis ad
Eliseum: « Ecce habitatio civitatis huius optima est,
sicut tu ipse, domine, perspicis; sed aquæ pessimæ sunt, et terra
faciens abortium ».
</vers>
    <vers num="20"> At ille ait: “Afferte mihi vas
novum et mittite in illud sal ». Qui cum
attulissent,
</vers>
    <vers num="21"> egressus ad fontem aquarum misit in
eum sal et ait: « Hæc dicit Dominus: Sanavi aquas has,
et non erit ultra in eis mors neque abortium ».
</vers>
    <vers num="22"> Sanatæ sunt ergo aquæ usque ad
diem hanc iuxta verbum Elisei, quod locutus est.
</vers>
    <vers num="23"> Ascendit autem inde Bethel. Cumque
ascenderet per viam, pueri parvi egressi sunt de civitate et
illudebant ei dicentes: “Ascende, calve; ascende, calve!
 ».
</vers>
    <vers num="24"> Qui cum respexisset, vidit eos et
maledixit eis in nomine Domini; egressique sunt duo ursi de saltu
et laceraverunt ex eis quadraginta duos pueros.
</vers>
    <vers num="25"> Abiit autem inde in montem Carmeli
et inde reversus est Samariam.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Ioram vero filius Achab regnavit
super Israel in Samaria anno decimo octavo Iosaphat regis Iudæ
regnavitque duodecim annis.
</vers>
    <vers num="2"> Et fecit malum coram Domino, sed non
sicut pater suus et mater; tulit enim lapidem Baal, quem fecerat
pater eius.
</vers>
    <vers num="3"> Verumtamen in peccatis Ieroboam filii
Nabat, qui peccare fecit Israel, adhæsit nec recessit ab eis.
</vers>
    <vers num="4"> Porro Mesa rex Moab nutriebat pecora
multa et solvebat regi Israel centum milia agnorum et lanam centum
milium arietum.
</vers>
    <vers num="5"> Cumque mortuus fuisset Achab,
prævaricatus est fœdus, quod habebat cum rege Israel.
</vers>
    <vers num="6"> Egressus est igitur rex Ioram in die
illa de Samaria et recensuit universum Israel;
</vers>
    <vers num="7"> profectusque misit ad Iosaphat regem
Iudæ dicens: « Rex Moab recessit a me. Vis venire mecum
contra Moab ad prœlium? ». Qui respondit:
« Ascendam. Qui meus est tuus est, populus meus populus
tuus, equi mei equi tui ».
</vers>
    <vers num="8"> Dixitque: « Per quam viam
ascendemus? ». At ille respondit: « Per
desertum Idumææ ».
</vers>
    <vers num="9"> Perrexerunt igitur rex Israel et rex
Iudæ et rex Edom et circuierunt per viam septem dierum; nec erat
aqua exercitui et iumentis, quæ sequebantur eos.
</vers>
    <vers num="10"> Dixitque rex Israel:
« Heu! Congregavit nos Dominus tres reges, ut traderet
in manu Moab ».
</vers>
    <vers num="11"> Et ait Iosaphat: « Estne
hic propheta Domini, ut interrogemus Dominum per eum? ».
Et respondit unus de servis regis Israel: « Est hic
Eliseus filius Saphat, qui fundebat aquam super manus
Eliæ ».
</vers>
    <vers num="12"> Et ait Iosaphat: « Est
apud eum sermo Domini ». Descenditque ad eum rex Israel
et Iosaphat et rex Edom.
</vers>
    <vers num="13"> Dixit autem Eliseus ad regem Israel:
« Quid mihi et tibi est? Vade ad prophetas patris tui et
ad prophetas matris tuæ ». Et ait illi rex Israel:
“Non, congregavit enim Dominus tres reges hos, ut traderet
eos in manu Moab? ».
</vers>
    <vers num="14"> Dixit autem Eliseus:
« Vivit Dominus exercituum, in cuius conspectu sto, quod
si non vultum Iosaphat regis Iudæ revererer, ne attendissem quidem
te nec respexissem;
</vers>
    <vers num="15"> nunc autem adducite mihi
psaltem ». Cumque caneret psaltes, facta est super eum
manus Domini,
</vers>
    <vers num="16"> et ait: « Hæc dicit
Dominus: Facite in torrente hoc fossas et fossas.
</vers>
    <vers num="17"> Hæc enim dicit Dominus: Non
videbitis ventum neque pluviam, et torrens replebitur aquis; et
bibetis vos et pecora et iumenta vestra.
</vers>
    <vers num="18"> Parumque hoc est in conspectu
Domini; insuper tradet etiam Moab in manu vestra,
</vers>
    <vers num="19"> et percutietis omnem civitatem
munitam et omnem urbem electam et universum lignum fructiferum
succidetis cunctosque fontes aquarum obturabitis et omnem agrum
egregium operietis lapidibus ».
</vers>
    <vers num="20"> Factum est igitur mane, quando
sacrificium offerri solet, et ecce aquæ veniebant per viam Edom.
Et repleta est terra aquis.
</vers>
    <vers num="21"> Universi autem Moabitæ audientes
quod ascendissent reges, ut pugnarent adversum eos, convocaverunt
omnes, qui accingi poterant balteo et desuper, et steterunt in
terminis.
</vers>
    <vers num="22"> Primoque mane surgentes et, orto iam
sole super aquis, viderunt Moabitæ e contra aquas rubras quasi
sanguinem
</vers>
    <vers num="23"> dixeruntque: “Sanguis est
gladii! Pugnaverunt reges contra se et cæsi sunt mutuo. Nunc perge
ad prædam, Moab! ».
</vers>
    <vers num="24"> Perrexeruntque in castra Israel.
Porro consurgens Israel percussit Moab, at illi fugerunt coram eis.
Venerunt igitur subsequentes et percutientes Moab.
</vers>
    <vers num="25"> Et civitates destruxerunt et omnem
agrum optimum mittentes singuli lapides repleverunt; et universos
fontes aquarum obturaverunt et omnia ligna fructifera succiderunt,
ita ut muri tantum Cirhareseth remanerent; et circumdederunt
civitatem fundibularii et aggressi sunt.
</vers>
    <vers num="26"> Quod cum vidisset rex Moab,
prævaluisse scilicet hostes, tulit secum septingentos viros
educentes gladium, ut irrumperet ad regem Edom; et non
potuerunt.
</vers>
    <vers num="27"> Arripiensque filium suum
primogenitum, qui regnaturus erat pro eo, obtulit holocaustum super
murum. Et facta est indignatio magna super Israel; statimque
recesserunt ab eo et reversi sunt in terram suam.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Mulier autem quædam de uxoribus
filiorum prophetarum clamabat ad Eliseum dicens:
« Servus tuus vir meus mortuus est, et tu nosti quia
servus tuus fuit timens Dominum; et ecce creditor venit, ut tollat
duos filios meos ad serviendum sibi ».
</vers>
    <vers num="2"> Cui dixit Eliseus: « Quid
vis, ut faciam tibi? Dic mihi: Quid habes in domo
tua? ». At illa respondit: « Non habeo
ancilla tua quidquam in domo mea, nisi vasculum
olei ».
</vers>
    <vers num="3"> Cui ait: « Vade, pete
mutuo ab omnibus vicinis tuis vasa vacua non pauca;
</vers>
    <vers num="4"> et ingredere et claude ostium, cum
intrinsecus fueris tu et filii tui, et mitte inde in omnia vasa
hæc et, cum plena fuerint, tolles ».
</vers>
    <vers num="5"> Ivit itaque mulier et clausit ostium
super se et super filios suos; illi offerebant vasa, et illa
infundebat.
</vers>
    <vers num="6"> Cumque plena fuissent vasa, dixit ad
filium suum: « Affer mihi adhuc vas ». Et
ille respondit: « Non habeo ». Stetitque
oleum.
</vers>
    <vers num="7"> Venit autem illa et indicavit homini
Dei. Et ille: « Vade, inquit, vende oleum et redde
creditori tuo; tu autem et filii tui vivite de
reliquo ».
</vers>
    <vers num="8"> Facta est autem quædam dies, et
transibat Eliseus per Sunam. Erat autem ibi mulier magna, quæ
tenuit eum, ut comederet panem. Quotiescumque inde transibat,
divertebat ad eam, ut comederet panem.
</vers>
    <vers num="9"> Quæ dixit ad virum suum:
« Animadverto quod vir Dei sanctus est iste, qui transit
per nos frequenter.
</vers>
    <vers num="10"> Faciamus ergo cenaculum muratum
parvum et ponamus ei in eo lectulum et mensam et sellam et
candelabrum, ut, cum venerit ad nos, maneat ibi ».
</vers>
    <vers num="11"> Facta est ergo dies quædam, et
veniens divertit in cenaculum et requievit ibi.
</vers>
    <vers num="12"> Dixitque ad Giezi puerum suum:
« Voca Sunamitin istam ». Qui cum vocasset
eam, et illa stetisset coram eo,
</vers>
    <vers num="13"> dixit ad puerum:
« Loquere ad eam: Ecce sedule in omnibus ministrasti
nobis; quid vis, ut faciam tibi? Numquid habes negotium et vis, ut
loquar regi sive principi militiæ? ». Quæ respondit:
« In medio populi mei habito ».
</vers>
    <vers num="14"> Et ait: « Quid ergo vult,
ut faciam ei? ». Dixitque Giezi: “Ne quæras;
filium enim non habet, et vir eius senex est ».
</vers>
    <vers num="15"> Præcepit itaque, ut vocaret eam;
quæ cum vocata fuisset et stetisset ad ostium,
</vers>
    <vers num="16"> dixit ad eam: « In
tempore isto, in anno altero, amplexaberis filium ». At
illa respondit: « Noli, quæso, domine mi, vir Dei, noli
mentiri ancillæ tuæ ».
</vers>
    <vers num="17"> Et concepit mulier et peperit filium
in tempore isto anni alterius, quo dixerat Eliseus.
</vers>
    <vers num="18"> Crevit autem puer et, cum esset
quædam dies, et egressus isset ad patrem suum, ad messores,
</vers>
    <vers num="19"> ait patri suo: « Caput
meum, caput meum! ». At ille dixit servo:
« Tolle et duc eum ad matrem suam ».
</vers>
    <vers num="20"> Qui cum tulisset et adduxisset eum
ad matrem suam, posuit eum illa super genua sua usque ad meridiem,
et mortuus est.
</vers>
    <vers num="21"> Ascendit autem et collocavit eum
super lectulum hominis Dei et clausit ostium; et egressa
</vers>
    <vers num="22"> vocavit virum suum et ait:
“Mitte mecum, obsecro, unum de pueris et asinam, ut excurram
usque ad hominem Dei et revertar ».
</vers>
    <vers num="23"> Qui ait illi: « Quam ob
causam vadis ad eum hodie? Non sunt calendæ neque
sabbatum ». Quæ respondit:
« Vale ».
</vers>
    <vers num="24"> Stravitque asinam et præcepit
puero: « Mina et propera, ne mihi moram facias in eundo,
nisi præcepero tibi ».
</vers>
    <vers num="25"> Profecta est igitur et venit ad
virum Dei in montem Carmeli. Cumque vidisset eam vir Dei de contra,
ait ad Giezi puerum suum: « Ecce Sunamitis illa.
</vers>
    <vers num="26"> Vade cito in occursum eius et dic
ei: Rectene agitur circa te et circa virum tuum et circa filium
tuum? ». Quæ respondit:
« Recte ».
</vers>
    <vers num="27"> Cumque venisset ad virum Dei in
monte, apprehendit pedes eius; et accessit Giezi, ut amoveret eam,
et ait homo Dei: « Dimitte illam; anima enim eius in
amaritudine est, et Dominus celavit me et non indicavit
mihi ».
</vers>
    <vers num="28"> Quæ dixit illi:
« Numquid petivi filium a domino meo? Numquid non dixi
tibi: Ne illudas me? ».
</vers>
    <vers num="29"> Et ille ait ad Giezi:
« Accinge lumbos tuos et tolle baculum meum in manu tua
et vade. Si occurrerit tibi homo, non salutes eum et, si
salutaverit te quispiam, non respondeas illi. Et pones baculum meum
super faciem pueri ».
</vers>
    <vers num="30"> Porro mater pueri ait:
« Vivit Dominus, et vivit anima tua, non dimittam
te ». Surrexit ergo et secutus est eam.
</vers>
    <vers num="31"> Giezi autem præcesserat eos et
posuerat baculum super faciem pueri, et non erat vox neque sensus
reversusque est in occursum eius et nuntiavit ei dicens:
« Non evigilavit puer ».
</vers>
    <vers num="32"> Ingressus est ergo Eliseus domum, et
ecce puer mortuus iacebat in lectulo eius;
</vers>
    <vers num="33"> ingressusque clausit ostium super se
et puerum et oravit ad Dominum.
</vers>
    <vers num="34"> Et ascendit et incubuit super puerum
posuitque os suum super os eius et oculos suos super oculos eius et
manus suas super manus eius et incurvavit se super eum, et
calefacta est caro pueri.
</vers>
    <vers num="35"> At ille reversus deambulavit in domo
semel huc et illuc et ascendit et incubuit super eum, et
sternutavit puer septies aperuitque oculos.
</vers>
    <vers num="36"> Et ille vocavit Giezi et dixit ei:
« Voca Sunamitin hanc ». Quæ vocata ingressa
est ad eum. Qui ait: « Tolle filium
tuum ».
</vers>
    <vers num="37"> Venit illa et corruit ad pedes eius
et adoravit super terram; tulitque filium suum et egressa est.
</vers>
    <vers num="38"> Et Eliseus reversus est in Galgala.
Erat autem fames in terra, et filii prophetarum habitabant coram
eo. Dixitque puero suo: « Pone ollam grandem et coque
pulmentum filiis prophetarum ».
</vers>
    <vers num="39"> Et egressus est unus in agrum, ut
colligeret herbas agrestes; invenitque quasi vitem silvestrem et
collegit ex ea colocynthidas agri. Et implevit pallium suum et
reversus concidit in ollam pulmenti; nesciebat enim quid esset.
</vers>
    <vers num="40"> Infuderunt ergo sociis, ut
comederent. Cumque gustassent de coctione, exclamaverunt dicentes:
« Mors in olla, vir Dei! ». Et non potuerunt
comedere.
</vers>
    <vers num="41"> At ille: « Afferte,
inquit, farinam ». Cumque tulissent, misit in ollam et
ait: « Infunde turbæ, et comedat ». Et non
fuit amplius quidquam amaritudinis in olla.
</vers>
    <vers num="42"> Vir autem quidam venit de Baalsalisa
deferens viro Dei panes primitiarum, viginti panes hordeaceos et
frumentum novum in pera sua. At ille dixit: « Da populo,
ut comedat ».
</vers>
    <vers num="43"> Responditque ei minister eius:
« Quantum est hoc, ut apponam coram centum
viris? ». Rursum ille dixit: « Da populo, ut
comedat. Hæc enim dicit Dominus: “Comedent, et
supererit” ».
</vers>
    <vers num="44"> Posuit itaque coram eis, qui
comederunt, et superfuit iuxta verbum Domini.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Naaman princeps militiæ regis
Syriæ erat vir magnus apud dominum suum et honoratus; per illum
enim dedit Dominus salutem Syriæ. Erat autem vir fortis
leprosus.
</vers>
    <vers num="2"> Porro de Syria egressa fuerat turma
et captivam duxerat de terra Israel puellam parvulam, quæ erat in
obsequio uxoris Naaman.
</vers>
    <vers num="3"> Quæ ait ad dominam suam:
« Utinam esset dominus meus ad prophetam, qui est in
Samaria! Profecto curaret eum a lepra, quam habet ».
</vers>
    <vers num="4"> Ingressus est itaque Naaman ad
dominum suum et nuntiavit ei dicens: « Sic et sic locuta
est puella de terra Israel ».
</vers>
    <vers num="5"> Dixitque ei rex Syriæ:
« Vade, et mittam litteras ad regem Israel ».
Qui cum profectus esset et tulisset secum decem talenta argenti et
sex milia siclorum auri et decem mutatoria vestimentorum,
</vers>
    <vers num="6"> detulit litteras ad regem Israel in
hæc verba: « Cum acceperis epistulam hanc, scito quod
miserim ad te Naaman servum meum, ut cures eum a lepra
sua ».
</vers>
    <vers num="7"> Cumque legisset rex Israel litteras,
scidit vestimenta sua et ait: « Numquid Deus sum, ut
occidere possim et vivificare, quia iste mittit ad me, ut curem
hominem a lepra sua? Animadvertite et videte quod occasiones
quærat adversum me ».
</vers>
    <vers num="8"> Quod cum audisset Eliseus vir Dei,
scidisse videlicet regem Israel vestimenta sua, misit ad eum
dicens: « Quare scidisti vestimenta tua? Veniat ad me et
sciat esse prophetam in Israel ».
</vers>
    <vers num="9"> Venit ergo Naaman cum equis et
curribus et stetit ad ostium domus Elisei.
</vers>
    <vers num="10"> Misitque ad eum Eliseus nuntium
dicens: « Vade et lavare septies in Iordane; et recipiet
sanitatem caro tua, atque mundaberis ».
</vers>
    <vers num="11"> Iratus Naaman recedebat dicens:
« Putabam quod egrederetur ad me et stans invocaret
nomen Domini Dei sui et tangeret manu sua locum lepræ et curaret
me.
</vers>
    <vers num="12"> Numquid non meliores sunt Abana et
Pharphar, fluvii Damasci, omnibus aquis Israel, ut laver in eis et
munder? ». Cum ergo vertisset se et abiret
indignans,
</vers>
    <vers num="13"> accesserunt ad eum servi sui et
locuti sunt ei: « Si rem grandem dixisset tibi propheta,
certe faceres; quanto magis quia nunc dixit tibi: “Lavare et
mundaberis!” ».
</vers>
    <vers num="14"> Descendit et intinxit se in Iordane
septies iuxta sermonem viri Dei, et restituta est caro eius sicut
caro pueri parvuli, et mundatus est.
</vers>
    <vers num="15"> Reversusque ad virum Dei cum
universo comitatu suo venit et stetit coram eo et ait:
« Vere scio quod non sit Deus in universa terra, nisi
tantum in Israel! Obsecro itaque, ut accipias benedictionem a servo
tuo ».
</vers>
    <vers num="16"> At ille respondit:
« Vivit Dominus, ante quem sto, non
accipiam ». Cumque vim faceret, penitus non
acquievit.
</vers>
    <vers num="17"> Dixitque Naaman: « Ut
vis. Sed, obsecro, concedatur mihi servo tuo tantum terræ quantum
onus duorum burdonum; non enim faciet ultra servus tuus holocaustum
aut victimam diis alienis, nisi Domino.
</vers>
    <vers num="18"> Hoc autem solum ignoscat Dominus
servo tuo, quando ingreditur dominus meus templum Remmon, ut adoret
ibi, et illo innitente super manum meam, si adoravero in templo
Remmon, adorante eo in eodem loco, ut ignoscat mihi Dominus servo
tuo pro hac re ».
</vers>
    <vers num="19"> Qui dixit ei: « Vade in
pace ». Abiit ergo ab eo viam modicam.
</vers>
    <vers num="20"> Dixitque Giezi puer viri Dei:
« Pepercit dominus meus Naaman Syro isti, ut non
acciperet ab eo, quæ attulit; vivit Dominus, curram post eum et
accipiam ab eo aliquid ».
</vers>
    <vers num="21"> Et secutus est Giezi post tergum
Naaman. Quem cum vidisset ille currentem ad se, desiluit de curru
in occursum eius et ait: « Rectene sunt
omnia? ».
</vers>
    <vers num="22"> Et ille ait: « Recte.
Dominus meus misit me dicens: “Modo venerunt ad me duo
adulescentes de monte Ephraim ex filiis prophetarum. Da eis
talentum argenti et vestes mutatorias
duplices” ».
</vers>
    <vers num="23"> Dixitque Naaman: « Melius
est, ut accipias duo talenta ». Et coegit eum ligavitque
duo talenta argenti in duobus saccis et duplicia vestimenta et
imposuit duobus pueris suis, qui et portaverunt coram eo.
</vers>
    <vers num="24"> Cumque venisset ad collem, tulit de
manu eorum et reposuit in domo; dimisitque viros et abierunt.
</vers>
    <vers num="25"> Ipse autem ingressus stetit coram
domino suo. Et dixit Eliseus: « Unde venis,
Giezi? ». Qui respondit: « Non ivit servus
tuus quoquam ».
</vers>
    <vers num="26"> At ille: « Nonne, ait,
cor meum in præsenti erat, quando reversus est homo de curru suo
in occursum tui? Estne tempus accipere argentum et accipere vestes
et oliveta et vineta et oves et boves et servos et ancillas?
</vers>
    <vers num="27"> Sed et lepra Naaman adhærebit tibi
et semini tuo in sempiternum ». Et egressus est ab eo
leprosus quasi nix.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Dixerunt autem filii prophetarum
ad Eliseum: « Ecce locus, in quo habitamus coram te,
angustus est nobis.
</vers>
    <vers num="2"> Eamus usque ad Iordanem, et tollant
singuli de silva materias singulas, ut ædificemus nobis ibi locum
ad habitandum ». Qui dixit:
« Ite ».
</vers>
    <vers num="3"> Et ait unus ex illis:
« Veni ergo et tu cum servis tuis ».
Respondit: « Ego veniam ».
</vers>
    <vers num="4"> Et abiit cum eis. Cumque venissent ad
Iordanem, cædebant ligna.
</vers>
    <vers num="5"> Accidit autem, ut, cum unus materiam
succidisset, caderet ferrum securis in aquam; exclamavitque ille et
ait: « Heu, domine mi! Et hoc ipsum mutuo
acceperam! ».
</vers>
    <vers num="6"> Dixit autem homo Dei:
« Ubi cecidit? ». At ille monstravit ei
locum. Præcidit ergo lignum et misit illuc, natavitque ferrum.
</vers>
    <vers num="7"> Et ait: « Tolle!”.
Qui extendit manum et tulit illud.
</vers>
    <vers num="8"> Rex autem Syriæ pugnabat contra
Israel; consiliumque iniit cum servis suis dicens: « In
loco illo et illo ponamus insidias ».
</vers>
    <vers num="9"> Misit itaque vir Dei ad regem Israel
dicens: « Cave, ne transeas in loco illo, quia ibi Syri
in insidiis sunt ».
</vers>
    <vers num="10"> Misit rex Israel ad locum, quem
dixerat ei vir Dei et de quo præmonuerat eum, et observavit se ibi
non semel neque bis.
</vers>
    <vers num="11"> Conturbatumque est cor regis Syriæ
pro hac re et, convocatis servis suis, ait: « Quare non
indicatis mihi quis proditor mei sit apud regem
Israel? ».
</vers>
    <vers num="12"> Dixitque unus servorum eius:
« Nequaquam, domine mi rex. Sed Eliseus propheta, qui
est in Israel, indicat regi Israel omnia verba, quæcumque locutus
fueris in conclavi tuo ».
</vers>
    <vers num="13"> Dixit eis: « Ite et
videte ubi sit, ut mittam et capiam eum ».
Annuntiaveruntque ei dicentes: « Ecce in
Dothain ».
</vers>
    <vers num="14"> Misit ergo illuc equos et currus et
robur exercitus; qui cum venissent nocte, circumdederunt
civitatem.
</vers>
    <vers num="15"> Consurgens autem diluculo minister
viri Dei egressus est viditque exercitum in circuitu civitatis et
equos et currus nuntiavitque ei dicens: « Heu, domine
mi, quid faciemus? ».
</vers>
    <vers num="16"> At ille respondit: “Noli
timere; plures enim nobiscum sunt quam cum illis”.
</vers>
    <vers num="17"> Oravitque Eliseus dicens:
« Domine, aperi oculos huius, ut videat ». Et
aperuit Dominus oculos pueri, et vidit, et ecce mons plenus equorum
et curruum igneorum in circuitu Elisei.
</vers>
    <vers num="18"> Hostes vero descenderunt ad eum.
Porro Eliseus oravit Dominum dicens: « Percute, obsecro,
gentem hanc cæcitate! ». Percussitque eos Dominus, ne
viderent iuxta verbum Elisei.
</vers>
    <vers num="19"> Dixit autem ad eos Eliseus:
« Non est hæc via, nec ista est civitas; sequimini me,
et ostendam vobis virum, quem quæritis ». Duxit ergo
eos in Samariam.
</vers>
    <vers num="20"> Cumque ingressi fuissent in Samaria,
dixit Eliseus: « Domine, aperi oculos istorum, ut
videant ». Aperuitque Dominus oculos eorum, et viderunt
esse se in medio Samariæ.
</vers>
    <vers num="21"> Dixitque rex Israel ad Eliseum, cum
vidisset eos: « Numquid percutiam eos, pater
mi? ».
</vers>
    <vers num="22"> At ille ait: « Non
percuties; neque enim, quos cepisti gladio et arcu tuo, percutis.
Pone panem et aquam coram eis, ut comedant et bibant et vadant ad
dominum suum ».
</vers>
    <vers num="23"> Appositaque est eis ciborum magna
præparatio, et comederunt et biberunt, et dimisit eos; abieruntque
ad dominum suum, et ultra non venerunt turmæ Syriæ in terram
Israel.
</vers>
    <vers num="24"> Factum est autem post hæc,
congregavit Benadad rex Syriæ universum exercitum suum et ascendit
et obsidebat Samariam.
</vers>
    <vers num="25"> Factaque est fames magna in Samaria
et tamdiu obsessa est, donec venumdaretur caput asini octoginta
argenteis et quarta pars cabi stercoris columbarum quinque
argenteis.
</vers>
    <vers num="26"> Cumque rex Israel transiret per
murum, mulier exclamavit ad eum dicens: « Salva me,
domine mi rex! ».
</vers>
    <vers num="27"> Qui ait: « Non, salvet te
te Dominus. Unde salvare te possum? De area an de
torculari? ». Dixitque ad eam rex: « Quid
tibi vis? ». Quæ respondit:
</vers>
    <vers num="28"> « Mulier ista dixit mihi:
“Da filium tuum, ut comedamus eum hodie, et filium meum
comedemus cras”.
</vers>
    <vers num="29"> Coximus ergo filium meum et
comedimus. Dixique ei die altera: Da filium tuum, ut comedamus eum;
quæ abscondit filium suum ».
</vers>
    <vers num="30"> Quod cum audisset rex, scidit
vestimenta sua. Et transibat super murum, viditque omnis populus
cilicium, quo vestitus erat ad carnem intrinsecus.
</vers>
    <vers num="31"> Et ait: « Hæc mihi
faciat Deus et hæc addat, si steterit caput Elisei filii Saphat
super eum hodie ».
</vers>
    <vers num="32"> Eliseus autem sedebat in domo sua,
et senes sedebant cum eo. Præmisit itaque rex virum. Sed antequam
veniret nuntius, Eliseus dixit ad senes: « Numquid
scitis quod miserit filius homicidæ hic, ut præcidatur caput
meum? Videte ergo, cum venerit nuntius, claudite ostium et non
sinatis eum introire; ecce enim sonitus pedum domini eius post eum
est ».
</vers>
    <vers num="33"> Et adhuc illo loquente eis, apparuit
rex, qui veniebat ad eum, et ait: « Ecce, tantum malum a
Domino est; quid amplius exspectabo a Domino? ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Dixit autem Eliseus:
« Audite verbum Domini. Hæc dicit Dominus: In tempore
hoc cras modius similæ uno statere erit, et duo modii hordei
statere uno in porta Samariæ ».
</vers>
    <vers num="2"> Respondens dux, super cuius manum rex
incumbebat, homini Dei ait: « Si Dominus fecerit etiam
cataractas in cælo, numquid poterit esse, quod
loqueris? ». Qui ait: « Videbis oculis tuis
et inde non comedes ».
</vers>
    <vers num="3"> Quattuor ergo viri erant leprosi
iuxta introitum portæ; qui dixerunt ad invicem: « Quid
hic esse volumus, donec moriamur?
</vers>
    <vers num="4"> Sive ingredi voluerimus civitatem,
fame moriemur; sive manserimus hic, moriendum nobis est. Venite
igitur, et transfugiamus ad castra Syriæ. Si pepercerint nobis,
vivemus; si autem occidere voluerint, nihilominus
moriemur ».
</vers>
    <vers num="5"> Surrexerunt igitur vesperi, ut
venirent ad castra Syriæ. Cumque venissent ad principium castrorum
Syriæ, nullum ibidem reppererunt.
</vers>
    <vers num="6"> Siquidem Dominus sonitum audiri
fecerat in castris Syriæ curruum et equorum et exercitus plurimi;
dixeruntque ad invicem: « Ecce mercede conduxit adversum
nos rex Israel reges Hetthæorum et Ægyptiorum, ut venirent contra
nos ».
</vers>
    <vers num="7"> Surrexerunt ergo et fugerunt in
tenebris et dereliquerunt tentoria sua et equos et asinos, castra,
sicut erant; fugeruntque animas tantum suas salvare cupientes.
</vers>
    <vers num="8"> Igitur cum venissent leprosi illi ad
principium castrorum, ingressi sunt unum tabernaculum et comederunt
et biberunt; tuleruntque inde argentum et aurum et vestes et
abierunt et absconderunt. Et rursum reversi sunt ad aliud
tabernaculum, et inde similiter auferentes absconderunt.
</vers>
    <vers num="9"> Dixeruntque ad invicem:
« Non recte facimus; hæc enim dies boni nuntii est, et
nos tacemus. Si noluerimus nuntiare usque mane, sceleris arguemur;
venite, eamus et nuntiemus in aula regis ».
</vers>
    <vers num="10"> Cumque venissent, vocaverunt
portarios civitatis et narraverunt eis dicentes:
« Ivimus ad castra Syriæ et nullum ibidem repperimus
hominum nisi equos et asinos alligatos et tentoria, sicut
erant ».
</vers>
    <vers num="11"> Clamaverunt ergo portarii et
nuntiaverunt in palatio regis intrinsecus.
</vers>
    <vers num="12"> Qui surrexit nocte et ait ad servos
suos: « Dico vobis quid fecerint nobis Syri. Sciunt quia
fame laboramus, et idcirco egressi sunt de castris et latitant in
agris dicentes: “Cum egressi fuerint de civitate, capiemus
eos viventes, et tunc civitatem ingredi
poterimus” ».
</vers>
    <vers num="13"> Respondit autem unus servorum eius:
« Tollamus quinque equos, qui remanserunt in urbe; fiant
sicut universa multitudo Israel, quæ consumpta est; mittamus ergo
et videamus ».
</vers>
    <vers num="14"> Adduxerunt ergo duos currus cum
equis, misitque rex post exercitum Syrorum dicens: « Ite
et videte ».
</vers>
    <vers num="15"> Qui abierunt post eos usque ad
Iordanem; ecce autem omnis via plena erat vestibus et vasis, quæ
proiecerant Syri, cum turbarentur. Reversique nuntii indicaverunt
regi.
</vers>
    <vers num="16"> Et egressus populus diripuit castra
Syriæ; factusque est modius similæ statere uno, et duo modii
hordei statere uno iuxta verbum Domini.
</vers>
    <vers num="17"> Porro rex ducem illum, in cuius manu
incumbebat, constituit ad portam; quem conculcavit turba in
introitu, et mortuus est iuxta quod locutus fuerat vir Dei, quando
descenderat rex ad eum.
</vers>
    <vers num="18"> Factumque est secundum sermonem viri
Dei, quem dixerat regi, quando ait: « Duo modii hordei
statere uno erunt, et modius similæ statere uno hoc eodem tempore
cras in porta Samariæ »;
</vers>
    <vers num="19"> quando responderat dux ille viro Dei
et dixerat: « Etiamsi Dominus fecerit cataractas in
cælo, numquid fieri poterit, quod loqueris? », et
dixerat ei: « Videbis oculis tuis et inde non
comedes ».
</vers>
    <vers num="20"> Evenit ergo ei, sicut prædictum
erat, et conculcavit eum populus in porta, et mortuus est.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Eliseus autem locutus est ad
mulierem, cuius vivere fecerat fi lium, dicens: « Surge,
vade tu et domus tua et peregrinare ubicumque reppereris; vocavit
enim Dominus famem, et veniet super terram septem
annis ».
</vers>
    <vers num="2"> Quæ surrexit et fecit iuxta verbum
hominis Dei et vadens cum domo sua peregrinata est in terra
Philisthim septem annis.
</vers>
    <vers num="3"> Cumque finiti essent anni septem,
reversa est mulier de terra Philisthim; et egressa est, ut
interpellaret regem pro domo sua et agris suis.
</vers>
    <vers num="4"> Rex autem loquebatur cum Giezi puero
viri Dei dicens: « Narra mihi omnia magnalia, quæ fecit
Eliseus ».
</vers>
    <vers num="5"> Cumque ille narraret regi quomodo
mortuum suscitasset, apparuit mulier, cuius vivificaverat filium,
clamans ad regem pro domo sua et pro agris suis. Dixitque Giezi:
« Domine mi rex, hæc est mulier, et hic filius eius,
quem suscitavit Eliseus ».
</vers>
    <vers num="6"> Et interrogavit rex mulierem, quæ
narravit ei. Deditque ei rex eunuchum unum dicens:
« Restitue ei omnia, quæ sua sunt, et universos reditus
agrorum a die, qua reliquit terram usque ad
præsens ».
</vers>
    <vers num="7"> Venit quoque Eliseus Damascum, et
Benadad rex Syriæ ægrotabat. Nuntiaveruntque ei dicentes:
« Venit vir Dei huc ».
</vers>
    <vers num="8"> Et ait rex ad Hazael:
« Tolle tecum munera et vade in occursum viri Dei et
consule Dominum per eum dicens: Si evadere potero de infirmitate
mea hac? ».
</vers>
    <vers num="9"> Ivit igitur Hazael in occursum eius
habens secum munera et omnia bona Damasci, onera quadraginta
camelorum. Cumque stetisset coram eo, ait: « Filius tuus
Benadad rex Syriæ misit me ad te dicens: “Si sanari potero
de infirmitate mea hac?” ».
</vers>
    <vers num="10"> Dixitque ei Eliseus:
« Vade, dic ei: Sanaberis. Porro ostendit mihi Dominus
quia morte morietur ».
</vers>
    <vers num="11"> Stetitque facies eius, et
conturbatus est usque ad suffusionem vultus flevitque vir Dei.
</vers>
    <vers num="12"> Cui Hazael ait: « Quare
dominus meus flet? ». At ille respondit:
« Quia scio, quæ facturus sis filiis Israel mala:
civitates eorum munitas igne succendes et iuvenes eorum interficies
gladio et parvulos eorum elides et prægnantes
discindes ».
</vers>
    <vers num="13"> Dixitque Hazael: « Quid
enim sum servus tuus canis, ut faciam rem istam
magnam? ». Et ait Eliseus: « Ostendit mihi
Dominus te regem Syriæ fore ».
</vers>
    <vers num="14"> Qui cum recessisset ab Eliseo, venit
ad dominum suum. Qui ait ei: « Quid tibi dixit
Eliseus? ». At ille respondit: « Dixit mihi:
Recipies sanitatem ».
</vers>
    <vers num="15"> Cumque venisset dies altera, tulit
stragulum et intinxit aqua et expandit super faciem eius, et
mortuus est; regnavitque Hazael pro eo.
</vers>
    <vers num="16"> Anno quinto Ioram filii Achab regis
Israel — Iosaphat autem erat rex Iudæ — regnavit Ioram
filius Iosaphat regis Iudæ.
</vers>
    <vers num="17"> Triginta duorum erat annorum, cum
regnare cœpisset, et octo annis regnavit in Ierusalem.
</vers>
    <vers num="18"> Ambulavitque in viis regum Israel,
sicut ambulaverat domus Achab; filia enim Achab erat uxor eius. Et
fecit, quod malum est coram Domino.
</vers>
    <vers num="19"> Noluit autem Dominus disperdere
Iudam propter David servum suum, sicut promiserat ei, ut daret illi
lucernam et filiis eius cunctis diebus.
</vers>
    <vers num="20"> In diebus eius recessit Edom, ne
esset sub Iuda, et constituit sibi regem.
</vers>
    <vers num="21"> Venitque Ioram Seira et omnis currus
cum eo; et surrexit nocte percussitque Idumæos, qui eum
circumdederant, et principes curruum; et populus fugit in
tabernacula sua.
</vers>
    <vers num="22"> Recessit ergo Edom, ne esset sub
Iuda, usque ad diem hanc. Tunc recessit et Lobna in tempore
illo.
</vers>
    <vers num="23"> Reliqua autem gestorum Ioram et
universa, quæ fecit, nonne hæc scripta sunt in libro annalium
regum Iudæ?
</vers>
    <vers num="24"> Et dormivit Ioram cum patribus suis
sepultusque est cum eis in civitate David; et regnavit Ochozias
filius eius pro eo.
</vers>
    <vers num="25"> Anno duodecimo Ioram filii Achab
regis Israel regnavit Ochozias filius Ioram regis Iudæ.
</vers>
    <vers num="26"> Viginti duorum annorum erat
Ochozias, cum regnare cœpisset, et uno anno regnavit in Ierusalem.
Nomen matris eius Athalia filia Amri regis Israel.
</vers>
    <vers num="27"> Et ambulavit in viis domus Achab et
fecit, quod malum est coram Domino, sicut domus Achab; gener enim
domus Achab fuit.
</vers>
    <vers num="28"> Abiit quoque cum Ioram filio Achab
ad prœliandum contra Hazael regem Syriæ in Ramoth Galaad; et
vulneraverunt Syri Ioram.
</vers>
    <vers num="29"> Qui reversus est, ut curaretur in
Iezrahel de vulneribus, quibus vulneraverant eum Syri in Rama
prœliantem contra Hazael regem Syriæ. Porro Ochozias filius Ioram
rex Iudæ descendit invisere Ioram filium Achab in Iezrahel, quia
ægrotabat.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Eliseus autem prophetes vocavit
unum de filiis prophetarum et ait illi: « Accinge lumbos
tuos et tolle lenticulam olei hanc in manu tua et vade in Ramoth
Galaad.
</vers>
    <vers num="2"> Cumque veneris illuc, videbis Iehu
filium Iosaphat filii Namsi et ingressus suscitabis eum de medio
fratrum suorum et introduces interius cubiculum.
</vers>
    <vers num="3"> Tenensque lenticulam olei fundes
super caput eius et dices: « Hæc dicit Dominus: Unxi te
regem super Israel ». Aperiesque ostium et fugies et non
ibi subsistes ».
</vers>
    <vers num="4"> Abiit ergo adulescens puer prophetæ
Ramoth Galaad
</vers>
    <vers num="5"> et ingressus est. Ecce autem
principes exercitus sedebant, et ait: « Verbum mihi ad
te, princeps ». Dixitque Iehu: « Ad quem ex
omnibus nobis? ». At ille dixit: « Ad te, o
princeps ».
</vers>
    <vers num="6"> Et surrexit et ingressus est
cubiculum. At ille fudit oleum super caput eius et ait:
« Hæc dicit Dominus, Deus Israel: Unxi te regem super
populum Domini, super Israel.
</vers>
    <vers num="7"> Percuties domum Achab domini tui, ut
ulciscar sanguinem servorum meorum prophetarum et sanguinem omnium
servorum Domini de manu Iezabel.
</vers>
    <vers num="8"> Perdamque omnem domum Achab et
interficiam de Achab quidquid masculini sexus et impuberem et
puberem in Israel.
</vers>
    <vers num="9"> Et dabo domum Achab sicut domum
Ieroboam filii Nabat et sicut domum Baasa filii Ahiæ.
</vers>
    <vers num="10"> Iezabel quoque comedent canes in
agro Iezrahel, nec erit qui sepeliat eam ». Aperuitque
ostium et fugit.
</vers>
    <vers num="11"> Iehu autem egressus est ad servos
domini sui, qui dixerunt ei: « Rectene sunt omnia? Quid
venit insanus iste ad te? ». Qui ait eis:
« Nostis hominem et loquelam eius ».
</vers>
    <vers num="12"> At illi responderunt:
« Mendacium! Narra nobis! ». Qui ait eis:
« Hæc et hæc locutus est mihi dicens: “Hæc
dicit Dominus: Unxi te regem super Israel” ».
</vers>
    <vers num="13"> Festinaverunt itaque et unusquisque
tollens pallium suum posuerunt sub pedibus eius super structuram
graduum et cecinerunt tuba atque dixerunt: « Regnavit
Iehu! ».
</vers>
    <vers num="14"> Coniuravit ergo Iehu filius Iosaphat
filii Namsi contra Ioram. Porro Ioram defenderat Ramoth Galaad ipse
et omnis Israel contra Hazael regem Syriæ
</vers>
    <vers num="15"> et reversus fuerat, ut curaretur in
Iezrahel propter vulnera, quia percusserant eum Syri prœliantem
contra Hazael regem Syriæ. Dixitque Iehu: « Si placet
vobis, nemo egrediatur profugus de civitate, ne vadat et nuntiet in
Iezrahel ».
</vers>
    <vers num="16"> Et ascendit et profectus est in
Iezrahel; Ioram enim ægrotabat ibi, et Ochozias rex Iudæ
descenderat ad visitandum Ioram.
</vers>
    <vers num="17"> Igitur speculator, qui stabat super
turrim Iezrahel, vidit globum Iehu venientis et ait:
« Video ego globum ». Dixitque Ioram:
« Tolle equitem et mitte in occursum eorum, et dicat
vadens: “Rectene sunt omnia?” ».
</vers>
    <vers num="18"> Abiit igitur, qui ascenderat equum
in occursum eius, et ait: « Hæc dicit rex: Pacatane
sunt omnia? ». Dixitque ei Iehu: « Quid tibi
et paci? Transi et sequere me ». Nuntiavit quoque
speculator dicens: « Venit nuntius ad eos et non
revertitur ».
</vers>
    <vers num="19"> Misit etiam equitem secundum;
venitque ad eos et ait: « Hæc dicit rex: Num pax
est? ». Et ait Iehu: « Quid tibi et paci?
Transi et sequere me ».
</vers>
    <vers num="20"> Nuntiavit autem speculator dicens:
« Venit usque ad eos et non revertitur. Est autem
incessus quasi incessus Iehu filii Namsi; præceps enim
graditur ».
</vers>
    <vers num="21"> Et ait Ioram: « Iunge
currum! ». Iunxeruntque currum eius, et egressus est
Ioram rex Israel et Ochozias rex Iudæ singuli in curribus suis.
Egressique sunt in occursum Iehu et invenerunt eum in agro Naboth
Iezrahelitis.
</vers>
    <vers num="22"> Cumque vidisset Ioram Iehu, dixit:
« Estne pax, Iehu? ». At ille respondit:
« Quæ pax? Adhuc fornicationes Iezabel matris tuæ et
veneficia eius multa vigent! ».
</vers>
    <vers num="23"> Convertit autem Ioram manum suam et
fugiens ait ad Ochoziam: « Insidiæ,
Ochozia! ».
</vers>
    <vers num="24"> Porro Iehu tetendit arcum manu et
percussit Ioram inter scapulas. Et egressa est sagitta per cor
eius; statimque corruit in curru suo.
</vers>
    <vers num="25"> Dixitque Iehu ad Badacer ducem:
« Tolle, proice eum in agro Naboth Iezrahelitæ! Memento
enim: ego et tu eramus cum his, qui vectabantur gemini post Achab
patrem huius, quando Dominus onus hoc levavit super eum dicens:
</vers>
    <vers num="26"> “Pro sanguine Naboth et pro
sanguine filiorum eius, quem vidi heri, ait Dominus, reddam tibi in
agro isto, dicit Dominus”. Nunc igitur tolle, proice eum in
agro iuxta verbum Domini ».
</vers>
    <vers num="27"> Ochozias autem rex Iudæ videns hoc
fugit per viam Bethgan; persecutusque est eum Iehu et ait:
« Etiam hunc percutite! ». Et percusserunt
eum in curru suo in ascensu Gaver, qui est iuxta Ieblaam. Qui fugit
in Mageddo et mortuus est ibi.
</vers>
    <vers num="28"> Et imposuerunt eum servi eius super
currum suum et tulerunt Ierusalem sepelieruntque in sepulcro cum
patribus suis in civitate David.
</vers>
    <vers num="29"> Anno undecimo Ioram filii Achab
regnavit Ochozias super Iudam.
</vers>
    <vers num="30"> Venit Iehu Iezrahel. Porro Iezabel,
introitu eius audito, depinxit oculos suos stibio et ornavit caput
suum et respexit per fenestram </vers>
    <vers num="31">
ingredientem Iehu per portam et ait: « Numquid pax esse
potest Zamri, qui interfecit dominum suum? ».
</vers>
    <vers num="32"> Levavitque Iehu faciem suam ad
fenestram et ait: « Quis est mecum, quisnam?
 ». Et inclinaverunt se ad eum duo vel tres eunuchi.
</vers>
    <vers num="33"> At ille dixit eis:
« Præcipitate eam deorsum! ». Et
præcipitaverunt eam; aspersusque est sanguine paries et equi, qui
conculcaverunt eam.
</vers>
    <vers num="34"> Cumque ingressus esset, ut comederet
biberetque, ait: « Ite, videte maledictam illam et
sepelite eam, quia filia regis est ».
</vers>
    <vers num="35"> Cumque issent, ut sepelirent eam,
non invenerunt nisi calvariam et pedes et summas manus.
</vers>
    <vers num="36"> Reversique nuntiaverunt ei. Et ait
Iehu: « Sermo Domini est, quem locutus est per servum
suum Eliam Thesbiten dicens: In agro Iezrahel comedent canes carnes
Iezabel;
</vers>
    <vers num="37"> et erit cadaver Iezabel sicut
stercus super faciem terræ in agro Iezrahel, ita ut non dicatur:
“Hæccine est illa Iezabel” ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Erant autem Achab septuaginta
filii in Samaria. Scripsit ergo Iehu litteras et misit in Samariam
ad optimates civitatis et ad maiores natu et ad nutricios filiorum
Achab dicens:
</vers>
    <vers num="2"> « Statim ut acceperitis
litteras has, qui habetis filios domini vestri et currus et equos
et civitatem firmam et arma,
</vers>
    <vers num="3"> eligite meliorem et iustiorem de
filiis domini vestri et ponite eum super solium patris sui et
pugnate pro domo domini vestri ».
</vers>
    <vers num="4"> Timuerunt illi vehementer et
dixerunt: « Ecce duo reges non potuerunt stare coram eo,
et quomodo nos valebimus resistere? ».
</vers>
    <vers num="5"> Miserunt ergo præpositus domus et
præfectus civitatis et maiores natu et nutricii ad Iehu dicentes:
« Servi tui sumus: quæcumque iusseris, faciemus nec
constituemus regem; quodcumque tibi placet, fac ».
</vers>
    <vers num="6"> Rescripsit autem eis litteras secundo
dicens: « Si mei estis et obœditis mihi, tollite capita
virorum filiorum domini vestri et venite ad me hac eadem hora cras
in Iezrahel ». Porro filii regis, septuaginta viri, apud
optimates civitatis nutriebantur.
</vers>
    <vers num="7"> Cumque venissent litteræ ad eos,
tulerunt filios regis et occiderunt septuaginta viros et posuerunt
capita eorum in cophinis et miserunt ad eum in Iezrahel.
</vers>
    <vers num="8"> Venit autem nuntius et indicavit ei
dicens: « Attulerunt capita filiorum regis”. Qui
respondit: « Ponite ea duos acervos iuxta introitum
portæ usque mane ».
</vers>
    <vers num="9"> Cumque diluxisset, egressus est et
stans dixit ad omnem populum: « Vos iusti estis; ecce
ego coniuravi contra dominum meum et interfeci eum, sed quis
percussit omnes hos?
</vers>
    <vers num="10"> Videte ergo nunc quoniam non cecidit
de sermonibus Domini in terram, quos locutus est Dominus super
domum Achab, et Dominus fecit, quod locutus est in manu servi sui
Eliæ ».
</vers>
    <vers num="11"> Percussit igitur Iehu omnes, qui
reliqui erant de domo Achab in Iezrahel, et universos optimates
eius et notos et sacerdotes, donec non remanerent ex eo
reliquiæ.
</vers>
    <vers num="12"> Et surrexit et intravit. Deinde
profectus est in Samariam; cumque esset ad Betheced Pastorum in
via,
</vers>
    <vers num="13"> invenit fratres Ochoziæ regis Iudæ
dixitque ad eos: « Quinam estis vos? ». At
illi responderunt: « Fratres Ochoziæ sumus et
descendimus ad salutandos filios regis et filios dominæ
reginæ ».
</vers>
    <vers num="14"> Qui ait: « Comprehendite
eos vivos ». Quos cum comprehendissent vivos,
iugulaverunt eos iuxta cisternam Betheced, quadraginta duos viros,
et non reliquit ex eis quemquam.
</vers>
    <vers num="15"> Cumque abisset inde, invenit Ionadab
filium Rechab in occursum sibi et benedixit ei. Et ait ad eum:
« Numquid est cor tuum rectum sicut cor meum cum corde
tuo? ». Et ait Ionadab: « Est ».
« Si est, inquit, da manum tuam ». Qui dedit
manum suam. At ille levavit eum ad se in curru
</vers>
    <vers num="16"> dixitque ad eum: « Veni
mecum et vide zelum meum pro Domino ». Et impositum
currui suo
</vers>
    <vers num="17"> duxit in Samariam. Et percussit
omnes, qui reliqui fuerant de Achab in Samaria usque ad unum, iuxta
verbum Domini, quod locutus est per Eliam.
</vers>
    <vers num="18"> Congregavit ergo Iehu omnem populum
et dixit ad eos: « Achab coluit Baal parum, ego autem
colam eum amplius.
</vers>
    <vers num="19"> Nunc igitur omnes prophetas Baal et
universos servos eius et cunctos sacerdotes ipsius vocate ad me;
nullus sit qui non veniat. Sacrificium enim grande est mihi Baal;
quicumque defuerit, non vivet ». Porro Iehu faciebat hoc
insidiose, ut disperderet cultores Baal.
</vers>
    <vers num="20"> Dixitque: « Sanctificate
diem sollemnem Baal ». Vocaveruntque.
</vers>
    <vers num="21"> Et misit Iehu in universos terminos
Israel, et venerunt cuncti servi Baal; non fuit residuus, ne unus
quidem qui non veniret. Et ingressi sunt templum Baal, et repleta
est domus Baal a summo usque ad summum.
</vers>
    <vers num="22"> Dixitque ei, qui erat super vestes:
« Profer vestimenta universis servis Baal ».
Et protulit eis vestes.
</vers>
    <vers num="23"> Ingressusque Iehu et Ionadab filius
Rechab templum Baal ait cultoribus Baal: « Perquirite et
videte, ne quis forte vobiscum sit de servis Domini, sed ut sint
soli servi Baal ».
</vers>
    <vers num="24"> Ingressi sunt igitur, ut facerent
victimas et holocausta; Iehu autem præparaverat sibi foris
octoginta viros et dixerat eis: « Quicumque permiserit
fugere de hominibus his, quos ego adduxero in manus vestras, anima
eius erit pro anima illius ».
</vers>
    <vers num="25"> Factum est ergo cum completum esset
holocaustum, præcepit Iehu cursoribus et ducibus suis:
« Ingredimini et percutite eos; nullus
evadat! ». Percusseruntque eos cursores et duces ore
gladii et proiecerunt. Tunc ierunt usque in dabir templi Baal.
</vers>
    <vers num="26"> Et protulerunt lapidem Baal et
combusserunt
</vers>
    <vers num="27"> et comminuerunt eum. Destruxerunt
quoque ædem Baal et fecerunt pro ea latrinas usque diem hanc.
</vers>
    <vers num="28"> Delevit itaque Iehu Baal de
Israel.
</vers>
    <vers num="29"> Verumtamen a peccatis Ieroboam filii
Nabat, qui peccare fecerat Israel, non recessit; nec dereliquit
vitulos aureos, qui erant in Bethel et in Dan.
</vers>
    <vers num="30"> Dixit autem Dominus ad Iehu:
« Quia studiose fecisti, quod rectum erat in oculis meis
et omnia quæ erant in corde meo fecisti contra domum Achab, filii
tui usque ad quartam generationem sedebunt super thronum
Israel ».
</vers>
    <vers num="31"> Porro Iehu non custodivit, ut
ambularet in lege Domini, Dei Israel, in toto corde suo; non enim
recessit a peccatis Ieroboam, qui peccare fecerat Israel.
</vers>
    <vers num="32"> In diebus illis cœpit Dominus
discindere in Israel; percussitque eos Hazael in universis finibus
Israel
</vers>
    <vers num="33"> a Iordane contra orientalem plagam
omnem terram Galaad et Gad et Ruben et Manasse, ab Aroer, quæ est
super torrentem Arnon, et Galaad et Basan.
</vers>
    <vers num="34"> Reliqua autem gestorum Iehu et
universa, quæ fecit, et fortitudo eius, nonne hæc scripta sunt in
libro annalium regum Israel?
</vers>
    <vers num="35"> Et dormivit Iehu cum patribus suis,
sepelieruntque eum in Samaria; et regnavit Ioachaz filius eius pro
eo.
</vers>
    <vers num="36"> Dies autem, quos regnavit Iehu super
Israel, viginti et octo anni sunt, in Samaria.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Athalia vero mater Ochoziæ videns
mortuum filium suum surrexit et interfecit omne semen regium.
</vers>
    <vers num="2"> Tollens autem Iosaba filia regis
Ioram soror Ochoziæ Ioas filium Ochoziæ furata est eum de medio
filiorum regis, qui interficiebantur, et nutricem eius in cubiculo
lectulorum, et absconderunt eum a facie Athaliæ, ut non
interficeretur.
</vers>
    <vers num="3"> Eratque cum ea in domo Domini clam
sex annis; porro Athalia regnavit super terram.
</vers>
    <vers num="4"> Anno autem septimo misit Ioiada et
assumens centuriones Carum et cursorum introduxit ad se in templum
Domini pepigitque cum eis fœdus; et adiurans eos in domo Domini
ostendit eis filium regis
</vers>
    <vers num="5"> et præcepit illis dicens:
« Hoc est, quod facere debetis: tertia pars vestrum
introeat sabbato et observet excubitum domus regis;
</vers>
    <vers num="6"> tertia autem pars ad portam Sur, et
tertia pars sit ad portam, quæ est post habitaculum cursorum, et
custodietis excubitum domus per vices.
</vers>
    <vers num="7"> Duæ vero partes e vobis omnes
egredientes sabbato custodiant excubias domus Domini circum
regem.
</vers>
    <vers num="8"> Et vallabitis eum habentes arma in
manibus vestris; si quis autem ingressus fuerit sæptum templi,
interficiatur; eritisque cum rege introeunte et egrediente.
</vers>
    <vers num="9"> Et fecerunt centuriones iuxta omnia,
quæ præceperat eis Ioiada sacerdos, et assumentes singuli viros
suos, qui ingrediebantur sabbato, cum his, qui egrediebantur
sabbato, venerunt ad Ioiada sacerdotem.
</vers>
    <vers num="10"> Qui dedit centurionibus hastas et
peltas regis David, quæ erant in domo Domini.
</vers>
    <vers num="11"> Et steterunt cursores singuli
habentes arma in manu sua a parte templi dextera usque ad partem
templi sinistram contra altare et ædem circum regem.
</vers>
    <vers num="12"> Produxitque filium regis et dedit ei
diadema et testimonium; feceruntque eum regem et unxerunt et
plaudentes manu dixerunt: « Vivat rex! ».
</vers>
    <vers num="13"> Audivit autem Athalia vocem populi
et ingressa ad turbas in templum Domini
</vers>
    <vers num="14"> vidit regem stantem super tribunal
iuxta morem et principes et tubas prope eum omnemque populum terræ
lætantem et canentem tubis; et scidit vestimenta sua clamavitque:
« Coniuratio, coniuratio! ».
</vers>
    <vers num="15"> Præcepit autem Ioiada sacerdos
centurionibus, qui erant super exercitum, et ait eis:
« Educite eam extra consæpta templi, et, quicumque
secutus eam fuerit, feriatur gladio ». Dixerat enim
sacerdos: « Non occidatur in templo
Domini ».
</vers>
    <vers num="16"> Imposueruntque ei manus et
impegerunt eam per viam introitus Equorum in palatium, et
interfecta est ibi.
</vers>
    <vers num="17"> Pepigit igitur Ioiada fœdus inter
Dominum et inter regem et inter populum, ut esset populus Domini,
et inter regem et populum.
</vers>
    <vers num="18"> Ingressusque est omnis populus
terræ templum Baal, et destruxerunt illud et aras eius et imagines
contriverunt valide; Matthan quoque sacerdotem Baal occiderunt
coram altaribus.
Et posuit sacerdos custodias in domo Domini
</vers>
    <vers num="19"> tulitque centuriones et Cares et
cursores et omnem populum terræ; deduxeruntque regem de domo
Domini. Et venerunt per viam portæ Cursorum in palatium, et sedit
super thronum regum.
</vers>
    <vers num="20"> Lætatusque est omnis populus
terræ, et civitas conquievit; Athalia autem occisa est gladio in
domo regis.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Septemque annorum erat Ioas, cum
regnare cœpisset.
</vers>
    <vers num="2"> Anno septimo Iehu regnavit Ioas;
quadraginta annis regnavit in Ierusalem. Nomen matris eius Sebia de
Bersabee.
</vers>
    <vers num="3"> Fecitque Ioas rectum coram Domino
cunctis diebus, quibus docuit eum Ioiada sacerdos.
</vers>
    <vers num="4"> Verumtamen excelsa non abstulit;
adhuc populus immolabat et adolebat in excelsis.
</vers>
    <vers num="5"> Dixitque Ioas ad sacerdotes:
« Omnem pecuniam sanctorum, quæ illata fuerit in
templum Domini a prætereuntibus, quæ offertur pro pretio animæ,
et quam sponte et arbitrio cordis sui inferunt in templum
Domini,
</vers>
    <vers num="6"> accipiant illam singuli sacerdotes a
notis suis et instaurent sartatecta domus, si quid necessarium
viderint instauratione ».
</vers>
    <vers num="7"> Igitur usque ad vicesimum tertium
annum regis Ioas non instauraverunt sacerdotes sartatecta
templi.
</vers>
    <vers num="8"> Vocavitque rex Ioas Ioiada pontificem
et sacerdotes dicens eis: « Quare sartatecta non
instauratis templi? Nolite ergo amplius accipere pecuniam a notis
vestris, sed ad instaurationem templi reddite eam ».
</vers>
    <vers num="9"> Acquieveruntque sacerdotes ultra non
accipere pecuniam a populo nec instaurare sartatecta domus.
</vers>
    <vers num="10"> Et tulit Ioiada pontifex
gazophylacium unum aperuitque foramen desuper et posuit illud iuxta
altare ad dexteram ingredientium domum Domini; mittebantque in eo
sacerdotes, qui custodiebant ostia, omnem pecuniam, quæ
deferebatur ad templum Domini.
</vers>
    <vers num="11"> Cumque viderent multam pecuniam esse
in gazophylacio, ascendebat scriba regis et pontifex,
colligebantque et numerabant pecuniam, quæ inveniebatur in domo
Domini,
</vers>
    <vers num="12"> et dabant eam iuxta numerum atque
mensuram in manu opificum, qui operibus præpositi erant in domo
Domini; ipsique impendebant eam in fabris lignorum et in
structoribus, qui operabantur in domo Domini,
</vers>
    <vers num="13"> et in cæmentariis et in his, qui
cædebant saxa, et ut emerent ligna et lapides de lapicidinis, ut
instaurarentur sartatecta domus Domini, et pro universis, quæ
indigebant expensa ad muniendam domum.
</vers>
    <vers num="14"> Verumtamen non fiebant pelves
argenteæ templi Domini et cultri et pateræ et tubæ, omne vas
aureum et argenteum, de pecunia, quæ inferebatur in templum
Domini;
</vers>
    <vers num="15"> opificibus enim dabatur, ut
instauraretur templum Domini.
</vers>
    <vers num="16"> Et non fiebat ratio his hominibus,
qui accipiebant pecuniam, ut distribuerent eam operariis; illi enim
in fide agebant.
</vers>
    <vers num="17"> Pecuniam vero pro delicto et
pecuniam pro peccatis non inferebatur in templum Domini, quia
sacerdotum erat.
</vers>
    <vers num="18"> Tunc ascendit Hazael rex Syriæ et
pugnabat contra Geth; cepitque eam et direxit faciem suam, ut
ascenderet in Ierusalem.
</vers>
    <vers num="19"> Quam ob rem tulit Ioas rex Iudæ
omnia sanctificata, quæ consecraverant Iosaphat et Ioram et
Ochozias patres eius reges Iudæ, et quæ ipse obtulerat, et
universum aurum, quod inveniri potuit in thesauris templi Domini et
in palatio regis, misitque Hazaeli regi Syriæ; et recessit ab
Ierusalem.
</vers>
    <vers num="20"> Reliqua autem gestorum Ioas et
universa, quæ fecit, nonne hæc scripta sunt in libro annalium
regum Iudæ?
</vers>
    <vers num="21"> Surrexerunt autem servi eius et
coniuraverunt inter se percusseruntque Ioas in domo Mello in
descensu Sella.
</vers>
    <vers num="22"> Iozachar namque filius Semath et
Iozabad filius Somer servi eius percusserunt eum, et mortuus est;
et sepelierunt eum cum patribus suis in civitate David. Regnavitque
Amasias filius eius pro eo.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Anno vicesimo tertio Ioas filii
Ochoziæ regis Iudæ regnavit Ioachaz filius Iehu super Israel in
Samaria decem et septem annis.
</vers>
    <vers num="2"> Et fecit malum coram Domino
secutusque est peccatum Ieroboam filii Nabat, qui peccare fecit
Israel; non declinavit ab eo.
</vers>
    <vers num="3"> Iratusque est furor Domini contra
Israel et tradidit eos in manu Hazael regis Syriæ et in manu
Benadad filii Hazael cunctis diebus.
</vers>
    <vers num="4"> Deprecatus est autem Ioachaz faciem
Domini, et audivit eum Dominus; vidit enim angustiam Israel, qua
attriverat eos rex Syriæ.
</vers>
    <vers num="5"> Et dedit Dominus Israeli salvatorem,
et liberatus est de manu Syriæ; habitaveruntque filii Israel in
tabernaculis suis sicut heri et nudiustertius.
</vers>
    <vers num="6"> Verumtamen non recesserunt a peccatis
domus Ieroboam, qui peccare fecit Israel; in ipsis ambulaverunt.
Siquidem et palus permansit in Samaria.
</vers>
    <vers num="7"> Et non reliquit Dominus Ioachaz de
populo nisi quinquaginta equites et decem currus et decem milia
peditum; interfecerat enim eos rex Syriæ et redegerat quasi
pulverem in tritura areæ.
</vers>
    <vers num="8"> Reliqua autem gestorum Ioachaz et
universa, quæ fecit, sed et fortitudo eius, nonne hæc scripta
sunt in libro annalium regum Israel?
</vers>
    <vers num="9"> Dormivitque Ioachaz cum patribus
suis, et sepelierunt eum in Samaria. Regnavitque Ioas filius eius
pro eo.
</vers>
    <vers num="10"> Anno tricesimo septimo Ioas regis
Iudæ regnavit Ioas filius Ioachaz super Israel in Samaria sedecim
annis.
</vers>
    <vers num="11"> Et fecit, quod malum est in
conspectu Domini; non declinavit ab omnibus peccatis Ieroboam filii
Nabat, qui peccare fecit Israel; in ipsis ambulavit.
</vers>
    <vers num="12"> Reliqua autem gestorum Ioas et
universa, quæ fecit, sed et fortitudo eius, quomodo pugnaverit
contra Amasiam regem Iudæ, nonne hæc scripta sunt in libro
annalium regum Israel?
</vers>
    <vers num="13"> Et dormivit Ioas cum patribus suis;
Ieroboam autem sedit super solium eius. Porro Ioas sepultus est in
Samaria cum regibus Israel.
</vers>
    <vers num="14"> Eliseus autem ægrotabat
infirmitate, qua et mortuus est; descenditque ad eum Ioas rex
Israel et flebat coram eo dicebatque: « Pater mi, pater
mi, currus Israel et auriga eius! ».
</vers>
    <vers num="15"> Et ait illi Eliseus: “Affer
arcum et sagittas”. Cumque attulisset ad eum arcum et
sagittas,
</vers>
    <vers num="16"> dixit ad regem Israel:
« Pone manum tuam super arcum ». Et, cum
posuisset ille manum suam, superposuit Eliseus manus suas manibus
regis
</vers>
    <vers num="17"> et ait: « Aperi fenestram
orientalem ». Cumque aperuisset, dixit Eliseus:
“Iace sagittam!”. Et iecit. Et ait Eliseus:
« Sagitta salutis Domini, et sagitta salutis contra
Syriam. Percutiesque Syriam in Aphec, donec consumas
eam ».
</vers>
    <vers num="18"> Et ait: « Tolle
sagittas ». Qui cum tulisset, rursum dixit ei:
« Percute iaculo terram!”. Et, cum percussisset
tribus vicibus et stetisset,
</vers>
    <vers num="19"> iratus est contra eum vir Dei et
ait: « Si percussisses quinquies aut sexies,
percussisses Syriam usque ad consummationem; nunc autem tribus
vicibus percuties eam ».
</vers>
    <vers num="20"> Mortuus est ergo Eliseus, et
sepelierunt eum. Latrunculi autem de Moab venerunt in terra in ipso
anno.
</vers>
    <vers num="21"> Quidam autem sepelientes hominem
viderunt latrunculos et proiecerunt cadaver in sepulcro Elisei et
abierunt. Quod cum tetigisset ossa Elisei, revixit homo et stetit
super pedes suos.
</vers>
    <vers num="22"> Igitur Hazael rex Syriæ afflixit
Israel cunctis diebus Ioachaz.
</vers>
    <vers num="23"> Et misertus est Dominus eorum et
reversus est ad eos propter pactum suum, quod habebat cum Abraham,
Isaac et Iacob, et noluit disperdere eos neque proicere penitus
usque in præsens tempus.
</vers>
    <vers num="24"> Mortuus est autem Hazael rex Syriæ;
et regnavit Benadad filius eius pro eo.
</vers>
    <vers num="25"> Porro Ioas filius Ioachaz tulit
urbes de manu Benadad filii Hazael, quas tulerat de manu Ioachaz
patris sui iure prœlii; tribus vicibus percussit eum Ioas et
reddidit civitates Israeli.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Anno secundo Ioas filii Ioachaz
regis Israel regnavit Amasias filius Ioas regis Iudæ.
</vers>
    <vers num="2"> Viginti quinque annorum erat, cum
regnare cœpisset, viginti autem et novem annis regnavit in
Ierusalem. Nomen matris eius Ioaden de Ierusalem.
</vers>
    <vers num="3"> Et fecit rectum coram Domino,
verumtamen non ut David pater eius. Iuxta omnia, quæ fecit Ioas
pater suus, fecit,
</vers>
    <vers num="4"> nisi hoc quod excelsa non abstulit;
adhuc enim populus immolabat et adolebat in excelsis.
</vers>
    <vers num="5"> Cumque obtinuisset regnum, percussit
servos suos, qui interfecerant regem patrem suum;
</vers>
    <vers num="6"> filios autem eorum, qui occiderant,
non occidit, iuxta quod scriptum est in libro legis Moysi, sicut
præcepit Dominus dicens: « Non morientur patres pro
filiis, neque filii morientur pro patribus, sed unusquisque in
peccato suo morietur ».
</vers>
    <vers num="7"> Ipse percussit Edom in valle
Salinarum decem milia et apprehendit Petram in prœlio vocavitque
nomen eius Iecethel usque in præsentem diem.
</vers>
    <vers num="8"> Tunc misit Amasias nuntios ad Ioas
filium Ioachaz filii Iehu regem Israel dicens: « Veni,
et videamus nos ».
</vers>
    <vers num="9"> Remisitque Ioas rex Israel ad Amasiam
regem Iudæ dicens: « Carduus Libani misit ad cedrum,
quæ est in Libano, dicens: “Da filiam tuam filio meo
uxorem”. Transieruntque bestiæ agri, quæ sunt in Libano, et
conculcaverunt carduum.
</vers>
    <vers num="10"> Percutiens invaluisti super Edom, et
sublevavit te cor tuum; contentus esto gloria et sede in domo tua.
Quare provocas malum, ut cadas tu et Iuda tecum? ».
</vers>
    <vers num="11"> Et non acquievit Amasias.
Ascenditque Ioas rex Israel, et viderunt se ipse et Amasias rex
Iudæ in Bethsames oppido Iudæ.
</vers>
    <vers num="12"> Percussusque est Iuda coram Israel,
et fugerunt unusquisque in tabernacula sua.
</vers>
    <vers num="13"> Amasiam vero regem Iudæ filium Ioas
filii Ochoziæ cepit Ioas rex Israel in Bethsames et adduxit eum in
Ierusalem. Et interrupit murum Ierusalem a porta Ephraim usque ad
portam Anguli quadringentis cubitis.
</vers>
    <vers num="14"> Tulitque omne aurum et argentum et
universa vasa, quæ inventa sunt in domo Domini et in thesauris
regis, et obsides; et reversus est Samariam.
</vers>
    <vers num="15"> Reliqua autem gestorum Ioas, quæ
fecit, et fortitudo eius, qua pugnavit contra Amasiam regem Iudæ,
nonne hæc scripta sunt in libro annalium regum Israel?
</vers>
    <vers num="16"> Dormivitque Ioas cum patribus suis
et sepultus est in Samaria cum regibus Israel; et regnavit Ieroboam
filius eius pro eo.
</vers>
    <vers num="17"> Vixit autem Amasias filius Ioas rex
Iudæ, postquam mortuus est Ioas filius Ioachaz rex Israel,
quindecim annis.
</vers>
    <vers num="18"> Reliqua autem gestorum Amasiæ,
nonne hæc scripta sunt in libro annalium regum Iudæ?
</vers>
    <vers num="19"> Factaque est contra eum coniuratio
in Ierusalem, at ille fugit in Lachis; miseruntque post eum in
Lachis et interfecerunt eum ibi.
</vers>
    <vers num="20"> Et asportaverunt eum in equis;
sepultusque est in Ierusalem cum patribus suis in civitate
David.
</vers>
    <vers num="21"> Tulit autem universus populus Iudæ
Azariam annos natum sedecim, et constituerunt eum regem pro patre
eius Amasia.
</vers>
    <vers num="22"> Ipse ædificavit Ailath et restituit
eam Iudæ, postquam dormivit rex cum patribus suis.
</vers>
    <vers num="23"> Anno quinto decimo Amasiæ filii
Ioas regis Iudæ regnavit Ieroboam filius Ioas regis Israel in
Samaria quadraginta et uno anno.
</vers>
    <vers num="24"> Et fecit, quod malum est coram
Domino; non recessit ab omnibus peccatis Ieroboam filii Nabat, qui
peccare fecit Israel.
</vers>
    <vers num="25"> Ipse restituit terminos Israel ab
introitu Emath usque ad mare Arabæ iuxta sermonem Domini, Dei
Israel, quem locutus est per servum suum Ionam filium Amathi
prophetam, qui erat de Gethhepher.
</vers>
    <vers num="26"> Vidit enim Dominus afflictionem
Israel amaram nimis, et quod consumpti essent impuber et puber, et
non esset qui auxiliaretur Israel.
</vers>
    <vers num="27"> Nec locutus est Dominus, ut deleret
nomen Israel de sub cælo, sed salvavit eos in manu Ieroboam filii
Ioas.
</vers>
    <vers num="28"> Reliqua autem gestorum Ieroboam et
universa, quæ fecit, et fortitudo eius, qua prœliatus est, et
quomodo restituit, quod de finibus Damasci et Emath fuerat Iudæ,
Israeli, nonne hæc scripta sunt in libro annalium regum
Israel?
</vers>
    <vers num="29"> Dormivitque Ieroboam cum patribus
suis regibus Israel; et regnavit Zacharias filius eius pro eo.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Anno vicesimo septimo Ieroboam
regis Israel regnavit Azarias filius Amasiæ regis Iudæ.
</vers>
    <vers num="2"> Sedecim annorum erat, cum regnare
cœpisset, et quinquaginta duobus annis regnavit in Ierusalem.
Nomen matris eius Iechelia de Ierusalem.
</vers>
    <vers num="3"> Fecitque, quod erat placitum coram
Domino, iuxta omnia, quæ fecit Amasias pater eius.
</vers>
    <vers num="4"> Verumtamen excelsa non est demolitus;
adhuc populus sacrificabat et adolebat in excelsis.
</vers>
    <vers num="5"> Percussit autem Dominus regem, et
fuit leprosus usque in diem mortis suæ et habitabat in domo
separata seorsum; Ioatham vero filius regis gubernabat palatium et
iudicabat populum terræ.
</vers>
    <vers num="6"> Reliqua autem gestorum Azariæ et
universa, quæ fecit, nonne hæc scripta sunt in libro annalium
regum Iudæ?
</vers>
    <vers num="7"> Et dormivit Azarias cum patribus
suis, sepelieruntque eum cum maioribus suis in civitate David; et
regnavit Ioatham filius eius pro eo.
</vers>
    <vers num="8"> Anno tricesimo octavo Azariæ regis
Iudæ regnavit Zacharias filius Ieroboam super Israel in Samaria
sex mensibus.
</vers>
    <vers num="9"> Et fecit, quod malum est coram
Domino, sicut fecerant patres eius; non recessit a peccatis
Ieroboam filii Nabat, qui peccare fecit Israel.
</vers>
    <vers num="10"> Coniuravit autem contra eum Sellum
filius Iabes percussitque eum in Ieblaam et interfecit; regnavitque
pro eo.
</vers>
    <vers num="11"> Reliqua autem gestorum Zachariæ,
nonne hæc scripta sunt in libro annalium regum Israel?
</vers>
    <vers num="12"> Iste est sermo Domini, quem locutus
est ad Iehu dicens: « Filii usque ad quartam
generationem sedebunt de te super thronum Israel ».
Factumque est ita.
</vers>
    <vers num="13"> Sellum filius Iabes regnavit
tricesimo nono anno Azariæ regis Iudæ; regnavit autem uno mense
in Samaria.
</vers>
    <vers num="14"> Et ascendit Manahem filius Gadi de
Thersa venitque Samariam et percussit Sellum filium Iabes in
Samaria et interfecit eum; regnavitque pro eo.
</vers>
    <vers num="15"> Reliqua autem gestorum Sellum et
coniuratio eius, per quam tetendit insidias, nonne hæc scripta
sunt in libro annalium regum Israel?
</vers>
    <vers num="16"> Tunc percussit Manahem Thapsam et
omnes, qui erant in ea, et terminos eius de Thersa; noluerant enim
aperire ei. Et interfecit omnes prægnantes eius et scidit eas.
</vers>
    <vers num="17"> Anno tricesimo nono Azariæ regis
Iudæ regnavit Manahem filius Gadi super Israel decem annis in
Samaria.
</vers>
    <vers num="18"> Fecitque, quod erat malum coram
Domino; non recessit a peccatis Ieroboam filii Nabat, qui peccare
fecit Israel. In diebus eius
</vers>
    <vers num="19"> venit Phul rex Assyriorum in terram,
et dedit Manahem Phul mille talenta argenti, ut esset ei in auxilio
et firmaret regnum eius.
</vers>
    <vers num="20"> Indixitque Manahem argentum super
Israel cunctis potentibus, ut daret regi Assyriorum, quinquaginta
siclos argenti per singulos. Reversusque est rex Assyriorum et non
est moratus in terra.
</vers>
    <vers num="21"> Reliqua autem gestorum Manahem et
universa, quæ fecit, nonne hæc scripta sunt in libro annalium
regum Israel?
</vers>
    <vers num="22"> Et dormivit Manahem cum patribus
suis; regnavitque Phaceia filius eius pro eo.
</vers>
    <vers num="23"> Anno quinquagesimo Azariæ regis
Iudæ regnavit Phaceia filius Manahem super Israel in Samaria
biennio.
</vers>
    <vers num="24"> Et fecit, quod erat malum coram
Domino; non recessit a peccatis Ieroboam filii Nabat, qui peccare
fecit Israel.
</vers>
    <vers num="25"> Coniuravit autem adversus eum Phacee
filius Romeliæ dux eius et percussit eum in Samaria in turre domus
regiæ, et cum eo erant quinquaginta viri de filiis Galaaditarum.
Et interfecit eum regnavitque pro eo.
</vers>
    <vers num="26"> Reliqua autem gestorum Phaceia et
universa, quæ fecit, nonne hæc scripta sunt in libro annalium
regum Israel?
</vers>
    <vers num="27"> Anno quinquagesimo secundo Azariæ
regis Iudæ regnavit Phacee filius Romeliæ super Israel in Samaria
viginti annis.
</vers>
    <vers num="28"> Et fecit, quod malum erat coram
Domino; non recessit a peccatis Ieroboam filii Nabat, qui peccare
fecit Israel.
</vers>
    <vers num="29"> In diebus Phacee regis Israel venit
Theglathphalasar rex Assur et cepit Ahion et Abelbethmaacha et
Ianoe et Cedes et Asor et Galaad et Galilæam, universam terram
Nephthali, et transtulit eos in Assur.
</vers>
    <vers num="30"> Coniuravit autem et tetendit
insidias Osee filius Ela contra Phacee filium Romeliæ; et
percussit eum et interfecit regnavitque pro eo vicesimo anno
Ioatham filii Oziæ.
</vers>
    <vers num="31"> Reliqua autem gestorum Phacee et
universa, quæ fecit, nonne hæc scripta sunt in libro annalium
regum Israel?
</vers>
    <vers num="32"> Anno secundo Phacee filii Romeliæ
regis Israel regnavit Ioatham filius Oziæ regis Iudæ.
</vers>
    <vers num="33"> Viginti quinque annorum erat, cum
regnare cœpisset, et sedecim annis regnavit in Ierusalem. Nomen
matris eius Ierusa filia Sadoc.
</vers>
    <vers num="34"> Fecitque, quod erat placitum coram
Domino; iuxta omnia, quæ fecerat Ozias pater suus, operatus
est.
</vers>
    <vers num="35"> Verumtamen excelsa non abstulit;
adhuc populus immolabat et adolebat in excelsis. Ipse ædificavit
portam domus Domini superiorem.
</vers>
    <vers num="36"> Reliqua autem gestorum Ioatham et
universa, quæ fecit, nonne hæc scripta sunt in libro annalium
regum Iudæ?
</vers>
    <vers num="37"> In diebus illis cœpit Dominus
mittere in Iudam Rasin regem Syriæ et Phacee filium Romeliæ.
</vers>
    <vers num="38"> Et dormivit Ioatham cum patribus
suis sepultusque est cum eis in civitate David patris sui; et
regnavit Achaz filius eius pro eo.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Anno septimo decimo Phacee filii
Romeliæ regnavit Achaz filius Ioatham regis Iudæ.
</vers>
    <vers num="2"> Viginti annorum erat Achaz, cum
regnare cœpisset, et sedecim annis regnavit in Ierusalem; non
fecit, quod erat placitum in conspectu Domini Dei sui, sicut David
pater eius,
</vers>
    <vers num="3"> sed ambulavit in via regum Israel.
Insuper et filium suum consecravit transferens per ignem secundum
abominationes gentium, quas dissipavit Dominus coram filiis
Israel;
</vers>
    <vers num="4"> immolabat quoque et adolebat in
excelsis et in collibus et sub omni ligno frondoso.
</vers>
    <vers num="5"> Tunc ascendit Rasin rex Syriæ et
Phacee filius Romeliæ rex Israel in Ierusalem ad prœliandum;
cumque obsiderent Achaz, non valuerunt superare eum.
</vers>
    <vers num="6"> In tempore illo restituit Rasin rex
Syriæ Ailath ad Edom et eiecit Iudæos de Ailath; et Idumæi
venerunt in Ailath et habitaverunt ibi usque in diem hanc.
</vers>
    <vers num="7"> Misit autem Achaz nuntios ad
Theglathphalasar regem Assyriorum dicens: « Servus tuus
et filius tuus ego sum. Ascende et salvum me fac de manu regis
Syriæ et de manu regis Israel, qui consurrexerunt adversum
me ».
</vers>
    <vers num="8"> Et cum collegisset argentum et aurum,
quod invenire potuit in domo Domini et in thesauris regis, misit
regi Assyriorum munera.
</vers>
    <vers num="9"> Qui et acquievit voluntati eius.
Ascendit enim rex Assyriorum in Damascum et vastavit eam et
transtulit habitatores eius in Cir; Rasin autem interfecit.
</vers>
    <vers num="10"> Perrexitque rex Achaz in occursum
Theglathphalasar regis Assyriorum in Damascum. Cumque vidisset
altare Damasci, misit rex Achaz ad Uriam sacerdotem exemplar eius
et descriptionem omnis operis eius.
</vers>
    <vers num="11"> Exstruxitque Urias sacerdos altare;
iuxta omnia, quæ miserat rex Achaz de Damasco, ita fecit Urias
sacerdos, donec veniret rex Achaz de Damasco.
</vers>
    <vers num="12"> Cumque venisset rex de Damasco,
vidit altare et accessit ad illud ascenditque
</vers>
    <vers num="13"> et adolevit holocausta sua et
oblationes et libavit libamina et fudit sanguinem pacificorum
suorum super altare.
</vers>
    <vers num="14"> Porro altare æneum, quod erat coram
Domino, transtulit de facie templi et de loco inter altare et
templum Domini posuitque illud ex latere altaris ad aquilonem.
</vers>
    <vers num="15"> Præcepit quoque rex Achaz Uriæ
sacerdoti dicens: « Super altare maius offer holocaustum
matutinum et oblationem vespertinam et holocaustum regis et
oblationem eius et holocaustum universi populi terræ et oblationem
eorum et libamina eorum; et omnem sanguinem holocausti et universum
sanguinem sacrificii super illud effundes. De altari vero æneo
erit mihi deliberandum ».
</vers>
    <vers num="16"> Fecit igitur Urias sacerdos iuxta
omnia, quæ præceperat rex Achaz.
</vers>
    <vers num="17"> Excidit autem rex Achaz limbos
basium et removit luterem, qui erat desuper, et mare deposuit de
bobus æneis, qui sustentabant illud, et posuit super pavimentum
stratum lapide.
</vers>
    <vers num="18"> Musach (id est Porticum) quoque
sabbati, quod ædificatum erat in templo, et ingressum regis
exterius convertit in templo Domini propter regem Assyriorum.
</vers>
    <vers num="19"> Reliqua autem gestorum Achaz, quæ
fecit, nonne hæc scripta sunt in libro annalium regum Iudæ?
</vers>
    <vers num="20"> Dormivitque Achaz cum patribus suis
et sepultus est cum eis in civitate David; et regnavit Ezechias
filius eius pro eo.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Anno duodecimo Achaz regis Iudæ
regnavit Osee filius Ela in Samaria super Israel novem annis.
</vers>
    <vers num="2"> Fecitque malum coram Domino, sed non
sicut reges Israel, qui ante eum fuerant.
</vers>
    <vers num="3"> Contra hunc ascendit Salmanasar rex
Assyriorum; et factus est ei Osee servus reddebatque illi
tributa.
</vers>
    <vers num="4"> Cumque deprehendisset rex Assyriorum
Osee quod rebellare nitens misisset nuntios ad Sua regem Ægypti
nec præstaret tributa regi Assyriorum, sicut singulis annis
solitus erat, apprehendit eum et vinctum misit in carcerem.
</vers>
    <vers num="5"> Pervagatusque est omnem terram et
ascendens Samariam obsedit eam tribus annis.
</vers>
    <vers num="6"> Anno autem nono Osee cepit rex
Assyriorum Samariam et transtulit Israel in Assur posuitque eos in
Hala et iuxta Habor fluvium Gozan et in civitatibus Medorum.
</vers>
    <vers num="7"> Factum est enim hoc, cum peccassent
filii Israel Domino Deo suo, qui eduxerat eos de terra Ægypti, de
manu pharaonis regis Ægypti: coluerunt deos alienos.
</vers>
    <vers num="8"> Et ambulaverunt iuxta ritus gentium,
quas consumpserat Dominus in conspectu filiorum Israel et regum
Israel, qui similiter fecerant.
</vers>
    <vers num="9"> Et offenderunt filii Israel operibus
non rectis Dominum Deum suum et ædificaverunt sibi excelsa in
cunctis urbibus suis a turre custodum usque ad civitatem
munitam.
</vers>
    <vers num="10"> Feceruntque sibi lapides et palos in
omni colle sublimi et subter omne lignum nemorosum
</vers>
    <vers num="11"> et adolebant ibi in omnibus excelsis
sicut gentes, quas transtulerat Dominus a facie eorum; feceruntque
pessima irritantes Dominum
</vers>
    <vers num="12"> et coluerunt idola immunda, de
quibus præcepit Dominus eis, ne facerent hoc.
</vers>
    <vers num="13"> Et testificatus est Dominus in
Israel et in Iuda per manum omnium prophetarum et videntium dicens:
« Revertimini a viis vestris pessimis et custodite
mandata mea et præcepta iuxta omnem legem, quam præcepi patribus
vestris, et sicut misi ad vos in manu servorum meorum
prophetarum ».
</vers>
    <vers num="14"> Qui non audierunt, sed induraverunt
cervicem suam iuxta cervicem patrum suorum, qui noluerunt credere
in Dominum Deum suum.
</vers>
    <vers num="15"> Et abiecerunt legitima eius et
pactum, quod pepigit cum patribus eorum, et testificationes, quibus
contestatus est eos; secutique sunt vanitates et vani facti sunt et
secuti sunt gentes, quæ erant per circuitum eorum, super quibus
præceperat Dominus eis ut non facerent, sicut et illæ
faciebant.
</vers>
    <vers num="16"> Et dereliquerunt omnia præcepta
Domini Dei sui feceruntque sibi conflatiles duos vitulos et palum
et adoraverunt universam militiam cæli servieruntque Baal
</vers>
    <vers num="17"> et consecrabant filios suos et
filias suas per ignem; et divinationibus inserviebant et auguriis
et tradiderunt se, ut facerent malum coram Domino et irritarent
eum.
</vers>
    <vers num="18"> Iratusque est Dominus vehementer
Israel et abstulit eos de conspectu suo, et non remansit nisi
tribus Iudæ tantummodo.
</vers>
    <vers num="19"> Sed nec ipse Iuda custodivit mandata
Domini Dei sui; verum ambulavit in erroribus Israel, quos operatus
fuerat.
</vers>
    <vers num="20"> Proiecitque Dominus omne semen
Israel et afflixit eos et tradidit in manu diripientium, donec
proiceret eos a facie sua,
</vers>
    <vers num="21"> ex eo iam tempore, quo scissus est
Israel a domo David, et constituerunt sibi regem Ieroboam filium
Nabat; separavit enim Ieroboam Israel a Domino et peccare eos fecit
peccatum magnum.
</vers>
    <vers num="22"> Et ambulaverunt filii Israel in
universis peccatis Ieroboam, quæ fecerat; non recesserunt ab
eis,
</vers>
    <vers num="23"> usquequo auferret Dominus Israel a
facie sua, sicut locutus fuerat in manu omnium servorum suorum
prophetarum. Translatusque est Israel de terra sua in Assur usque
in diem hanc.
</vers>
    <vers num="24"> Adduxit autem rex Assyriorum de
Babylone et de Chutha et de Ava et de Emath et de Sepharvaim et
collocavit eos in civitatibus Samariæ pro filiis Israel, qui
possederunt Samariam et habitaverunt in urbibus eius.
</vers>
    <vers num="25"> Cumque ibi habitare cœpissent, non
timebant Dominum. Et immisit eis Dominus leones, qui interficiebant
inter eos.
</vers>
    <vers num="26"> Nuntiatumque est regi Assyriorum et
dictum: « Gentes, quas transtulisti et habitare fecisti
in civitatibus Samariæ, ignorant legitima Dei terræ; et immisit
eis leones, et ecce interficiunt eos, eo quod ignorent ritum Dei
terræ ».
</vers>
    <vers num="27"> Præcepit autem rex Assyriorum
dicens: « Ducite illuc unum de sacerdotibus, quos inde
captivos adduxistis, et vadat et habitet cum eis et doceat eos
legitima Dei terræ ».
</vers>
    <vers num="28"> Igitur cum venisset unus de
sacerdotibus his, qui captivi ducti fuerant de Samaria, habitavit
in Bethel et docebat eos quomodo colerent Dominum.
</vers>
    <vers num="29"> Et unaquæque gens fabricata est
deum suum; posueruntque eos in fanis excelsis, quæ fecerant
Samaritæ, gens et gens in urbibus suis, in quibus habitabant.
</vers>
    <vers num="30"> Viri enim Babylonii fecerunt
Socchothbenoth, viri autem Chutheni fecerunt Nergel, et viri de
Emath fecerunt Asima;
</vers>
    <vers num="31"> porro Hevæi fecerunt Nebahaz et
Tharthac, hi autem, qui erant de Sepharvaim, comburebant filios
suos igne Adramelech et Anamelech diis Sepharvaim.
</vers>
    <vers num="32"> Et nihilominus colebant Dominum.
Fecerunt autem sibi de medio ipsorum sacerdotes excelsorum et
ponebant eos in fanis excelsorum;
</vers>
    <vers num="33"> et, cum Dominum colerent, diis
quoque suis serviebant iuxta consuetudinem gentium, de quibus
translati fuerant Samariam.
</vers>
    <vers num="34"> Usque in præsentem diem morem
sequuntur antiquum: non timent Dominum neque custodiunt instituta
et iudicium ipsorum et legem et mandatum, quod præceperat Dominus
filiis Iacob, quem cognominavit Israel,
</vers>
    <vers num="35"> et percusserat cum eis pactum et
mandaverat eis dicens: « Nolite timere deos alienos et
non adoretis eos neque colatis et non immoletis eis,
</vers>
    <vers num="36"> sed Dominum, qui eduxit vos de terra
Ægypti in fortitudine magna et in brachio extento, ipsum timete,
illum adorate et ipsi immolate.
</vers>
    <vers num="37"> Instituta quoque et iudicia et legem
et mandatum, quod scripsit vobis, custodite, ut faciatis cunctis
diebus; et non timeatis deos alienos.
</vers>
    <vers num="38"> Et pactum, quod percussi vobiscum,
nolite oblivisci nec timeatis deos alienos,
</vers>
    <vers num="39"> sed Dominum Deum vestrum timete, et
ipse eruet vos de manu omnium inimicorum
vestrorum ».
</vers>
    <vers num="40"> Illi vero non audierunt, sed iuxta
consuetudinem suam pristinam perpetrabant.
</vers>
    <vers num="41"> Fuerunt igitur gentes istæ timentes
quidem Dominum, sed nihilominus et idolis suis servientes; nam et
filii eorum et nepotes, sicut fecerunt parentes sui, ita faciunt
usque in præsentem diem.</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Anno tertio Osee filii Ela regis
Israel regnavit Ezechias filius Achaz regis Iudæ.
</vers>
    <vers num="2"> Viginti quinque annorum erat, cum
regnare cœpisset, et viginti et novem annis regnavit in Ierusalem.
Nomen matris eius Abi filia Zachariæ.
</vers>
    <vers num="3"> Fecitque, quod erat bonum coram
Domino, iuxta omnia, quæ fecerat David pater suus.
</vers>
    <vers num="4"> Ipse dissipavit excelsa et contrivit
lapides et succidit palum confregitque serpentem æneum, quem
fecerat Moyses; siquidem usque ad illud tempus filii Israel
adolebant ei; vocabatur Nohestan.
</vers>
    <vers num="5"> In Domino, Deo Israel, speravit.
Itaque post eum non fuit similis ei de cunctis regibus Iudæ sed
neque in his, qui ante eum fuerunt.
</vers>
    <vers num="6"> Et adhæsit Domino et non recessit a
vestigiis eius fecitque mandata eius, quæ præceperat Dominus
Moysi,
</vers>
    <vers num="7"> unde et erat Dominus cum eo, et in
cunctis, ad quæ procedebat, prospere agebat.
Rebellavit quoque contra regem Assyriorum et non servivit ei.
</vers>
    <vers num="8"> Ipse percussit Philisthæos usque
Gazam et terminos eius, a turre custodum usque ad civitatem
munitam.
</vers>
    <vers num="9"> Anno quarto regis Ezechiæ, qui erat
annus septimus Osee filii Ela regis Israel, ascendit Salmanasar rex
Assyriorum Samariam et oppugnavit eam
</vers>
    <vers num="10"> et cepit. Post annos tres, anno
sexto Ezechiæ, id est nono anno Osee regis Israel, capta est
Samaria.
</vers>
    <vers num="11"> Et transtulit rex Assyriorum Israel
in Assur collocavitque eos in Hala et Habor iuxta fluvium Gozan et
in civitatibus Medorum,
</vers>
    <vers num="12"> quia non audierunt vocem Domini Dei
sui, sed prætergressi sunt pactum eius; omnia, quæ præceperat
Moyses servus Domini, non audierunt neque fecerunt.
</vers>
    <vers num="13"> Anno quarto decimo regis Ezechiæ
ascendit Sennacherib rex Assyriorum ad universas civitates Iudæ
munitas et cepit eas.
</vers>
    <vers num="14"> Tunc misit Ezechias rex Iudæ
nuntios ad regem Assyriorum Lachis dicens: « Peccavi.
Recede a me, et omne, quod imposueris mihi, feram ».
Indixit itaque rex Assyriorum Ezechiæ regi Iudæ trecenta talenta
argenti et triginta talenta auri;
</vers>
    <vers num="15"> deditque Ezechias omne argentum,
quod repertum fuerat in domo Domini et in thesauris regis.
</vers>
    <vers num="16"> In tempore illo confregit Ezechias
valvas templi Domini et postes, quos ipse inauraverat, et dedit
aurum regi Assyriorum.
</vers>
    <vers num="17"> Misit autem rex Assyriorum Tharthan
et Rabsaris et Rabsacen de Lachis ad regem Ezechiam cum manu valida
Ierusalem. Qui cum ascendissent, venerunt in Ierusalem et steterunt
iuxta aquæ ductum piscinæ superioris, quæ est in via agri
fullonis,
</vers>
    <vers num="18"> vocaveruntque regem. Egressus est
autem ad eos Eliachim filius Helciæ præpositus domus et Sobna
scriba et Ioah filius Asaph a commentariis.
</vers>
    <vers num="19"> Dixitque ad eos Rabsaces:
« Loquimini Ezechiæ: Hæc dicit rex magnus, rex
Assyriorum: Quæ est ista fiducia, qua niteris?
</vers>
    <vers num="20"> Forsitan putas verbum labiorum esse
consilium et fortitudinem ad prœlium? In quo confidis, ut audeas
rebellare contra me?
</vers>
    <vers num="21"> An speras in baculo arundineo atque
confracto, Ægypto, super quem, si incubuerit homo, comminutus
ingreditur manum eius et perforabit eam? Sic est pharao rex Ægypti
omnibus, qui confidunt in eo.
</vers>
    <vers num="22"> Quod si dixeritis mihi: “In
Domino Deo nostro habemus fiduciam”, nonne iste est, cuius
abstulit Ezechias excelsa et altaria et præcepit Iudæ et
Ierusalem: “Ante altare hoc adorabitis in
Ierusalem?”.
</vers>
    <vers num="23"> Nunc igitur spondete cum domino meo
rege Assyriorum; dabo tibi duo milia equorum; et vide an habere
valeas ascensores eorum.
</vers>
    <vers num="24"> Et quomodo potes in fugam vertere
unum satrapam de servis domini mei minimis? An fiduciam habes in
Ægypto propter currus et equites?
</vers>
    <vers num="25"> Numquid sine Domini voluntate
ascendi ad locum istum, ut demolirer eum? Dominus dixit mihi:
“Ascende ad terram hanc et demolire
eam” ».
</vers>
    <vers num="26"> Dixerunt autem Eliachim filius
Helciæ et Sobna et Ioah Rabsaci: « Precamur, ut
loquaris nobis servis tuis Aramaice, siquidem intellegimus hanc
linguam, et non loquaris nobis Iudaice, audiente populo, qui est
super murum ».
</vers>
    <vers num="27"> Responditque eis Rabsaces:
« Numquid ad dominum tuum et ad te misit me dominus
meus, ut loquerer sermones hos, et non ad viros, qui sedent super
murum, ut comedant stercora sua et bibant urinam suam
vobiscum? ».
</vers>
    <vers num="28"> Stetit itaque Rabsaces et clamavit
voce magna Iudaice et ait: « Audite verba regis magni,
regis Assyriorum:
</vers>
    <vers num="29"> Hæc dicit rex: Non vos seducat
Ezechias; non enim poterit eruere vos de manu mea!
</vers>
    <vers num="30"> Neque fiduciam vobis tribuat super
Domino dicens: “Eruens liberabit nos Dominus, et non tradetur
civitas hæc in manu regis Assyriorum”.
</vers>
    <vers num="31"> Nolite audire Ezechiam! Hæc enim
dicit rex Assyriorum: Facite mecum benedictionem et egredimini ad
me, et comedet unusquisque de vinea sua et de ficu sua, et bibetis
aquas de cisternis vestris,
</vers>
    <vers num="32"> donec veniam et transferam vos in
terram, quæ similis terræ vestræ est, in terram fructiferam et
fertilem vini, terram panis et vinearum, terram olivarum olei ac
mellis; et vivetis et non moriemini. Nolite audire Ezechiam, qui
vos decipit dicens: “Dominus liberabit nos!”.
</vers>
    <vers num="33"> Numquid liberaverunt dii gentium
unusquisque terram suam de manu regis Assyriorum?
</vers>
    <vers num="34"> Ubi sunt dii Emath et Arphad? Ubi
sunt dii Sepharvaim, Ana et Ava? Numquid liberaverunt Samariam de
manu mea?
</vers>
    <vers num="35"> Quinam illi sunt in universis diis
terrarum, qui eruerunt regionem suam de manu mea, ut possit eruere
Dominus Ierusalem de manu mea? ».
</vers>
    <vers num="36"> Tacuit itaque populus et non
respondit ei quidquam; siquidem præceptum regis acceperant, ut non
responderent ei.
</vers>
    <vers num="37"> Venitque Eliachim filius Helciæ
præpositus domus et Sobna scriba et Ioah filius Asaph a
commentariis ad Ezechiam, scissis vestibus, et nuntiaverunt ei
verba Rabsacis.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Quæ cum audisset rex Ezechias,
scidit vestimenta sua et opertus est sacco ingressusque est domum
Domini.
</vers>
    <vers num="2"> Et misit Eliachim præpositum domus
et Sobnam scribam et senes de sacerdotibus opertos saccis ad Isaiam
prophetam filium Amos.
</vers>
    <vers num="3"> Qui dixerunt: « Hæc dicit
Ezechias: Dies tribulationis et increpationis et blasphemiæ dies
iste; venerunt filii usque ad partum, et vires non habet
parturiens.
</vers>
    <vers num="4"> Forte audiet Dominus Deus tuus
universa verba Rabsacis, quem misit rex Assyriorum dominus suus, ut
exprobraret Deum viventem, et puniet verba, quæ audivit Dominus
Deus tuus; et fac orationem pro reliquiis, quæ
remanent ».
</vers>
    <vers num="5"> Venerunt ergo servi regis Ezechiæ ad
Isaiam.
</vers>
    <vers num="6"> Dixitque eis Isaias:
« Hæc dicetis domino vestro: Hæc dicit Dominus: Noli
timere a facie sermonum, quos audisti, quibus blasphemaverunt pueri
regis Assyriorum me;
</vers>
    <vers num="7"> ecce ego immittam ei spiritum, et
audiet nuntium et revertetur in terram suam; et deiciam eum gladio
in terra sua ».
</vers>
    <vers num="8"> Reversus est igitur Rabsaces et
invenit regem Assyriorum oppugnantem Lobnam; audierat enim quod
recessisset de Lachis.
</vers>
    <vers num="9"> Cumque audisset de Tharaca rege
Æthiopiæ dicentes: « Ecce egressus est, ut pugnet
adversum te », iterum misit nuntios ad Ezechiam
dicens:
</vers>
    <vers num="10"> « Hæc dicite Ezechiæ
regi Iudæ: Non te seducat Deus tuus, in quo habes fiduciam, neque
dicas: “Non tradetur Ierusalem in manu regis
Assyriorum”.
</vers>
    <vers num="11"> Tu enim ipse audisti, quæ fecerint
reges Assyriorum universis terris, quomodo vastaverint eas. Num
ergo solus poteris liberari?
</vers>
    <vers num="12"> Numquid liberaverunt dii gentium
singulos, quos vastaverunt patres mei, Gozan videlicet et Charran
et Reseph et filios Eden, qui erant in Thelassar?
</vers>
    <vers num="13"> Ubi est rex Emath et rex Arphad et
rex civitatis Sepharvaim, Ana et Ava? ».
</vers>
    <vers num="14"> Itaque cum accepisset Ezechias
litteras de manu nuntiorum et legisset eas, ascendit in domum
Domini et expandit eas coram Domino
</vers>
    <vers num="15"> et oravit in conspectu eius dicens:
« Domine, Deus Israel, qui sedes super cherubim! Tu es
Deus solus regnorum omnium terræ, tu fecisti cælum et terram.
</vers>
    <vers num="16"> Inclina aurem tuam et audi; aperi,
Domine, oculos tuos et vide et audi omnia verba Sennacherib, qui
misit, ut exprobraret Deum viventem.
</vers>
    <vers num="17"> Vere, Domine, dissipaverunt reges
Assyriorum gentes et terras earum
</vers>
    <vers num="18"> et miserunt deos eorum in ignem; non
enim erant dii, sed opera manuum hominum ex ligno et lapide, et
perdiderunt eos.
</vers>
    <vers num="19"> Nunc igitur, Domine Deus noster,
salvos nos fac de manu eius, ut sciant omnia regna terræ quia tu,
Domine, es Deus solus ».
</vers>
    <vers num="20"> Misit autem Isaias filius Amos ad
Ezechiam dicens: « Hæc dicit Dominus, Deus Israel: Quæ
deprecatus es me super Sennacherib rege Assyriorum, audivi.
</vers>
    <vers num="21"> Iste est sermo, quem locutus est
Dominus de eo:
Sprevit te et subsannavit virgo filia Sion;
post tergum tuum caput
movit filia Ierusalem.
</vers>
    <vers num="22"> Cui exprobrasti et quem
blasphemasti?
Contra quem exaltasti vocem
et elevasti in excelsum oculos tuos? Contra Sanctum Israel!
</vers>
    <vers num="23"> Per manum servorum tuorum
exprobrasti Domino
et dixisti: “In multitudine curruum meorum
ascendi excelsa montium in summitate Libani
et succidi sublimes cedros eius,
electas abietes eius,
et ingressus sum usque ad terminos eius,
silvam condensam.
</vers>
    <vers num="24"> Ego fodi et bibi aquas alienas
et siccavi vestigiis pedum meorum omnes aquas Ægypti”.
</vers>
    <vers num="25"> Numquid non audisti,
ab initio quid fecerim?
Ex diebus antiquis plasmavi illud
et nunc adduxi;
eruntque in eradicationem,
in acervos ruinarum civitates munitæ.
</vers>
    <vers num="26"> Et, qui sedent in eis breviata
manu,
contremuerunt et confusi sunt;
facti sunt quasi fenum agri
et gramen virens, herba tectorum, quæ arefacta est, antequam
veniret ad maturitatem.
</vers>
    <vers num="27"> Sessionem tuam
et egressum tuum et introitum tuum ego præscivi
et furorem tuum contra me;
</vers>
    <vers num="28"> insanisti in me,
et superbia tua ascendit in aures meas.
Ponam itaque circulum in naribus tuis
et frenum in labris tuis
et reducam te in viam,
per quam venisti.
</vers>
    <vers num="29"> Tibi autem, Ezechia, hoc erit
signum:
Comede hoc anno, quod reppereris, in secundo autem anno, quæ
sponte nascuntur;
porro in anno tertio seminate et metite,
plantate vineas et comedite fructum earum.
</vers>
    <vers num="30"> Et, quodcumque reliquum fuerit de
domo Iudæ,
mittet radicem deorsum
et faciet fructum sursum;
</vers>
    <vers num="31"> de Ierusalem quippe egredientur
reliquiæ,
et, quod relinquetur, de monte Sion.
Zelus Domini exercituum faciet hoc.
</vers>
    <vers num="32"> Quam ob rem hæc dicit Dominus de
rege Assyriorum:
Non ingredietur urbem hanc
nec mittet in eam sagittam
nec occurret ei clipeo
nec fundet aggerem circa eam.
</vers>
    <vers num="33"> Per viam, qua venit, revertetur
et civitatem hanc non ingredietur, dicit Dominus.
</vers>
    <vers num="34"> Protegamque urbem hanc et salvabo
eam
propter me et propter David servum meum ».
</vers>
    <vers num="35"> Factum est igitur in nocte illa:
egressus est angelus Domini et percussit in castris Assyriorum
centum octoginta quinque milia. Cumque diluculo surrexissent,
viderunt omnia corpora mortuorum.
</vers>
    <vers num="36"> Et recedens abiit et reversus est
Sennacherib rex Assyriorum et mansit in Nineve.
</vers>
    <vers num="37"> Cumque adoraret in templo Nesroch
dei sui, Adramelech et Sarasar filii eius percusserunt eum gladio
fugeruntque in terram Armeniorum. Et regnavit Asarhaddon filius
eius pro eo.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> In diebus illis ægrotavit
Ezechias usque ad mortem. Et venit ad eum Isaias filius Amos
prophetes dixitque ei: « Hæc dicit Dominus: Dispone
domui tuæ, morieris enim et non vives ».
</vers>
    <vers num="2"> Qui convertit faciem suam ad parietem
et oravit Dominum dicens:
</vers>
    <vers num="3"> « Obsecro, Domine, memento
quomodo ambulaverim coram te in veritate et in corde perfecto et,
quod placitum est coram te, fecerim ». Flevit itaque
Ezechias fletu magno.
</vers>
    <vers num="4"> Et antequam egrederetur Isaias mediam
partem atrii, factus est sermo Domini ad eum dicens:
</vers>
    <vers num="5"> « Revertere et dic
Ezechiæ duci populi mei: Hæc dicit Dominus, Deus David patris
tui: Audivi orationem tuam, vidi lacrimam tuam, et ecce sano te;
die tertio ascendes templum Domini.
</vers>
    <vers num="6"> Et addam diebus tuis quindecim annos;
sed et de manu regis Assyriorum liberabo te et civitatem hanc et
protegam urbem istam propter me et propter David servum
meum ».
</vers>
    <vers num="7"> Dixitque Isaias: « Afferte
massam ficorum ». Quam cum attulissent et posuissent
super ulcus eius, curatus est.
</vers>
    <vers num="8"> Dixit autem Ezechias ad Isaiam:
« Quod erit signum quia Dominus me sanabit et quia
ascensurus sum die tertio templum Domini? ».
</vers>
    <vers num="9"> Cui ait Isaias: « Hoc erit
tibi signum a Domino quod facturus sit Dominus sermonem, quem
locutus est: Vis ut accedat umbra decem gradibus, an ut revertatur
totidem gradibus? ».
</vers>
    <vers num="10"> Et ait Ezechias: « Facile
est umbram descendere decem gradibus, nec hoc volo ut fiat, sed ut
revertatur retrorsum decem gradibus ».
</vers>
    <vers num="11"> Invocavit itaque Isaias propheta
Dominum; et reduxit umbram per gradus, quibus iam descenderat in
gradibus Achaz, retrorsum decem gradibus.
</vers>
    <vers num="12"> In tempore illo misit
Merodachbaladan filius Baladan rex Babyloniorum litteras et munera
ad Ezechiam; audierat enim quod ægrotasset Ezechias.
</vers>
    <vers num="13"> Lætatus est autem in adventu eorum
Ezechias et ostendit eis totam domum thesauri sui, argentum et
aurum et aromata et oleum optimum et domum vasorum suorum et omnia,
quæ inventa sunt in thesauris suis: non fuit, quod non monstraret
eis Ezechias in domo sua et in omni potestate sua.
</vers>
    <vers num="14"> Venit autem Isaias propheta ad regem
Ezechiam dixitque ei: « Quid dixerunt viri isti et unde
venerunt ad te? ». Cui ait Ezechias: « De
terra longinqua venerunt, de Babylone ».
</vers>
    <vers num="15"> At ille respondit: « Quid
viderunt in domo tua?  ». Ait Ezechias:
« Omnia, quæ sunt in domo mea viderunt; nihil est, quod
non monstraverim eis in thesauris meis ».
</vers>
    <vers num="16"> Dixit itaque Isaias Ezechiæ:
« Audi sermonem Domini:
</vers>
    <vers num="17"> Ecce dies venient, et auferentur
omnia, quæ sunt in domo tua, et quæ condiderunt patres tui usque
in diem hanc, in Babylone; non remanebit quidquam, ait Dominus.
</vers>
    <vers num="18"> Sed et de filiis tuis, qui
egredientur ex te, quos generabis, tollentur et erunt eunuchi in
palatio regis Babylonis ».
</vers>
    <vers num="19"> Dixit Ezechias ad Isaiam:
« Bonus sermo Domini, quem locutus es ». Et
ait: « Nonne erit pax et securitas in diebus
meis? ».
</vers>
    <vers num="20"> Reliqua autem gestorum Ezechiæ et
omnis fortitudo eius, et quomodo fecerit piscinam et aquæ ductum
et introduxerit aquas in civitatem, nonne hæc scripta sunt in
libro annalium regum Iudæ?
</vers>
    <vers num="21"> Dormivitque Ezechias cum patribus
suis; et regnavit Manasses filius eius pro eo.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Duodecim annorum erat Manasses,
cum regnare cœpisset, et quinquaginta quinque annis regnavit in
Ierusalem. Nomen matris eius Haphsiba.
</vers>
    <vers num="2"> Fecitque malum in conspectu Domini
iuxta abominationes gentium, quas delevit Dominus a facie filiorum
Israel.
</vers>
    <vers num="3"> Conversusque est et ædificavit
excelsa, quæ dissipaverat Ezechias pater eius, et erexit aras Baal
et fecit palum, sicut fecerat Achab rex Israel, et adoravit omnem
militiam cæli et coluit eam.
</vers>
    <vers num="4"> Exstruxitque aras in domo Domini, de
qua dixit Dominus: « In Ierusalem ponam nomen
meum ».
</vers>
    <vers num="5"> Et exstruxit altaria universæ
militiæ cæli in duobus atriis templi Domini
</vers>
    <vers num="6"> et traduxit filium suum per ignem et
hariolatus est et observavit auguria et constituit pythones et
haruspices multiplicavit, ut faceret malum coram Domino et
irritaret eum.
</vers>
    <vers num="7"> Posuit quoque palum Aseræ, quem
fecerat, in templo, super quo locutus est Dominus ad David et ad
Salomonem filium eius: « In templo hoc et in Ierusalem,
quam elegi de cunctis tribubus Israel, ponam nomen meum in
sempiternum;
</vers>
    <vers num="8"> et ultra non faciam commoveri pedem
Israel de terra, quam dedi patribus eorum, sic tamen si
custodierint opere omnia, quæ præcepi eis, et universam legem,
quam mandavit eis servus meus Moyses ».
</vers>
    <vers num="9"> Illi vero non audierunt, sed seducti
sunt a Manasse, ut facerent malum plus quam gentes, quas contrivit
Dominus a facie filiorum Israel.
</vers>
    <vers num="10"> Locutusque est Dominus in manu
servorum suorum prophetarum dicens:
</vers>
    <vers num="11"> « Quia fecit Manasses rex
Iudæ abominationes istas pessimas super omnia, quæ fecerunt
Amorræi ante eum, et peccare fecit etiam Iudam in idolis suis,
</vers>
    <vers num="12"> propterea hæc dicit Dominus, Deus
Israel: Ecce ego inducam mala super Ierusalem et Iudam, ut
quicumque audierit, tinniant ambæ aures eius.
</vers>
    <vers num="13"> Et extendam super Ierusalem
funiculum Samariæ et pondus domus Achab et extergam Ierusalem
sicut qui extergit vas, extergit et convertit super faciem
eius.
</vers>
    <vers num="14"> Et proiciam reliquias hereditatis
meæ et tradam eas in manu inimicorum eius; eruntque in vastitate
et rapina cunctis adversariis suis,
</vers>
    <vers num="15"> eo quod fecerint malum coram me et
perseveraverint irritantes me ex die, qua egressi sunt patres eorum
ex Ægypto, usque ad diem hanc ».
</vers>
    <vers num="16"> Insuper et sanguinem innoxium fudit
Manasses multum nimis, donec impleret Ierusalem usque ad summum,
absque peccatis suis, quibus peccare fecit Iudam, ut faceret malum
coram Domino.
</vers>
    <vers num="17"> Reliqua autem gestorum Manasse et
universa, quæ fecit, et peccatum eius, quod peccavit, nonne hæc
scripta sunt in libro annalium regum Iudæ?
</vers>
    <vers num="18"> Dormivitque Manasses cum patribus
suis et sepultus est in horto domus suæ, in horto Oza; et regnavit
Amon filius eius pro eo.
</vers>
    <vers num="19"> Viginti et duo annorum erat Amon,
cum regnare cœpisset, duobusque annis regnavit in Ierusalem. Nomen
matris eius Mesallemeth filia Harus de Ieteba.
</vers>
    <vers num="20"> Fecitque malum in conspectu Domini,
sicut fecerat Manasses pater eius,
</vers>
    <vers num="21"> et ambulavit in omni via, per quam
ambulaverat pater eius; servivitque idolis, quibus servierat pater
suus, et adoravit ea.
</vers>
    <vers num="22"> Et dereliquit Dominum, Deum patrum
suorum et non ambulavit in via Domini.
</vers>
    <vers num="23"> Tetenderuntque ei insidias servi sui
et interfecerunt regem in domo sua;
</vers>
    <vers num="24"> percussit autem populus terræ
omnes, qui coniuraverant contra regem Amon, et constituerunt sibi
regem Iosiam filium eius pro eo.
</vers>
    <vers num="25"> Reliqua autem gestorum Amon, quæ
fecit, nonne hæc scripta sunt in libro annalium regum Iudæ?
</vers>
    <vers num="26"> Sepelieruntque eum in sepulcro suo
in horto Oza; et regnavit Iosias filius eius pro eo.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Octo annorum erat Iosias, cum
regnare cœpisset, et triginta et uno anno regnavit in Ierusalem.
Nomen matris eius Idida filia Adaia de Bascath.
</vers>
    <vers num="2"> Fecitque, quod placitum erat coram
Domino, et ambulavit per omnes vias David patris sui; non
declinavit ad dexteram sive ad sinistram.
</vers>
    <vers num="3"> Anno autem octavo decimo regis Iosiæ
misit rex Saphan filium Eseliæ filii Mesullam scribam ad templum
Domini dicens ei:
</vers>
    <vers num="4"> « Vade ad Helciam
sacerdotem magnum, ut effundatur pecunia, quæ illata est in
templum Domini, quam collegerunt ianitores a populo,
</vers>
    <vers num="5"> deturque opificibus præpositis in
domo Domini, qui et distribuent eam his, qui operantur in templo
Domini ad instauranda sartatecta templi,
</vers>
    <vers num="6"> tignariis videlicet et cæmentariis
et his, qui interrupta componunt, et ut emantur ligna et lapides de
lapicidinis ad instaurandum templum.
</vers>
    <vers num="7"> Verumtamen non supputetur eis
argentum, quod accipiunt, quia in potestate habent et in
fide ».
</vers>
    <vers num="8"> Dixit autem Helcias pontifex ad
Saphan scribam: « Librum legis repperi in domo
Domini! ». Deditque Helcias volumen Saphan, qui et legit
illud.
</vers>
    <vers num="9"> Venit quoque Saphan scriba ad regem
et renuntiavit ei, quod præceperat, et ait:
« Effuderunt servi tui pecuniam, quæ reperta est in
domo, et dederunt opificibus præfectis operum templi
Domini ».
</vers>
    <vers num="10"> Narravitque Saphan scriba regi
dicens: « Librum dedit mihi Helcias
sacerdos ».
Quem cum legisset Saphan coram rege,
</vers>
    <vers num="11"> et audisset rex verba libri legis,
scidit vestimenta sua
</vers>
    <vers num="12"> et præcepit Helciæ sacerdoti et
Ahicam filio Saphan et Achobor filio Micha et Saphan scribæ et
Asaiæ servo regis dicens:
</vers>
    <vers num="13"> « Ite et consulite
Dominum super me et super populo et super omni Iuda de verbis
voluminis istius, quod inventum est; magna enim ira Domini succensa
est contra nos, quia non audierunt patres nostri verba libri huius,
ut facerent omne, quod scriptum est nobis ».
</vers>
    <vers num="14"> Ierunt itaque Helcias sacerdos et
Ahicam et Achobor et Saphan et Asaia ad Holdam propheten uxorem
Sellum filii Thecuæ filii Haraas custodis vestium, quæ habitabat
in Ierusalem in secunda, locutique sunt ad eam,
</vers>
    <vers num="15"> et illa respondit eis:
« Hæc dicit Dominus, Deus Israel: Dicite viro, qui
misit vos ad me:
</vers>
    <vers num="16"> Hæc dicit Dominus: Ecce ego adducam
mala super locum hunc et super habitatores eius omnia verba libri,
quæ legit rex Iudæ,
</vers>
    <vers num="17"> quia dereliquerunt me et
sacrificaverunt diis alienis irritantes me in cunctis operibus
manuum suarum; et succendetur indignatio mea in loco hoc et non
exstinguetur.
</vers>
    <vers num="18"> Regi autem Iudæ, qui misit vos, ut
consuleretis Dominum, sic dicetis: Hæc dicit Dominus, Deus Israel:
Pro eo quod audisti verba voluminis,
</vers>
    <vers num="19"> et perterritum est cor tuum, et
humiliatus es coram Domino, auditis sermonibus contra locum istum
et habitatores eius, quo videlicet fierent in stuporem et in
maledictum, et scidisti vestimenta tua et flevisti coram me, et ego
audivi, ait Dominus;
</vers>
    <vers num="20"> idcirco colligam te ad patres tuos,
et colligeris ad sepulcrum tuum in pace, ut non videant oculi tui
omnia mala, quæ inducturus sum super locum istum ». Et
renuntiaverunt regi, quod dixerat.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Qui misit, et congregati sunt ad
eum omnes senes Iudæ et Ierusalem;
</vers>
    <vers num="2"> ascenditque rex templum Domini et
omnes viri Iudæ universique, qui habitabant in Ierusalem cum eo,
sacerdotes et prophetæ et omnis populus a parvo usque ad magnum.
Legitque, cunctis audientibus, omnia verba libri fœderis, qui
inventus est in domo Domini.
</vers>
    <vers num="3"> Stetitque rex super gradum suum et
percussit fœdus coram Domino, ut ambularent post Dominum et
custodirent præcepta eius et testimonia et legitima in omni corde
et in tota anima et suscitarent verba fœderis huius, quæ scripta
erant in libro illo. Acquievitque universus populus pacto.
</vers>
    <vers num="4"> Et præcepit rex Helciæ pontifici et
sacerdotibus secundi ordinis et ianitoribus, ut proicerent de
templo Domini omnia vasa, quæ facta fuerant Baal et Aseræ et
universæ militiæ cæli; et combussit ea foris Ierusalem in
convalle Cedron et tulit pulverem eorum in Bethel.
</vers>
    <vers num="5"> Et delevit ædituos, quos posuerant
reges Iudæ ad sacrificandum in excelsis per civitates Iudæ et in
circuitu Ierusalem, et eos, qui adolebant Baal et soli et lunæ et
duodecim signis et omni militiæ cæli.
</vers>
    <vers num="6"> Et efferri fecit palum de domo Domini
foras Ierusalem in convalle Cedron et combussit eum ibi et redegit
in pulverem et proiecit super sepulcrum vulgi.
</vers>
    <vers num="7"> Destruxit quoque ædiculas
prostibulorum, quæ erant in domo Domini, in quibus mulieres
texebant vestes pro Asera.
</vers>
    <vers num="8"> Congregavitque omnes sacerdotes de
civitatibus Iudæ et contaminavit excelsa, ubi sacrificabant
sacerdotes, de Gabaa usque Bersabee; et destruxit excelsa pilosorum
in introitu portæ Iosue principis civitatis, ad sinistram
ingredientis portam civitatis.
</vers>
    <vers num="9"> Verumtamen non ascendebant sacerdotes
excelsorum ad altare Domini in Ierusalem, sed tantum comedebant
azyma in medio fratrum suorum.
</vers>
    <vers num="10"> Contaminavit quoque Topheth, quod
est in convalle Benennom, ut nemo consecraret filium suum aut
filiam per ignem Moloch.
</vers>
    <vers num="11"> Abstulit quoque equos, quos dederant
reges Iudæ soli in introitu templi Domini iuxta cubiculum
Nathanmelech eunuchi, quod erat in Pharurim; currus autem solis
combussit igne.
</vers>
    <vers num="12"> Altaria quoque, quæ erant super
tectum cenaculi Achaz, quæ fecerant reges Iudæ, et altaria, quæ
fecerat Manasses in duobus atriis templi Domini, destruxit rex et
contrivit ea ibi et dispersit cinerem eorum in torrentem
Cedron.
</vers>
    <vers num="13"> Excelsa quoque, quæ erant ex
adverso Ierusalem ad dexteram partem montis Perditionis, quæ
ædificaverat Salomon rex Israel Astharoth idolo Sidoniorum et
Chamos idolo Moab et Melchom idolo filiorum Ammon, polluit rex;
</vers>
    <vers num="14"> et contrivit lapides et succidit
palos replevitque loca eorum ossibus mortuorum.
</vers>
    <vers num="15"> Insuper et altare, quod erat in
Bethel, excelsum, quod fecerat Ieroboam filius Nabat, qui peccare
fecit Israel, etiam altare illud et excelsum destruxit atque
combussit et comminuit in pulverem succenditque palum.
</vers>
    <vers num="16"> Et conversus Iosias vidit ibi
sepulcra, quæ erant in monte, misitque et tulit ossa de sepulcris
et combussit ea super altare et polluit illud iuxta verbum Domini,
quod clamaverat vir Dei, cum staret Ieroboam in die festo ad
altare. Et conversus elevavit oculos in sepulcrum viri Dei, qui
clamaverat verba hæc,
</vers>
    <vers num="17"> et ait: « Quis est
titulus ille, quem video? ». Responderuntque ei cives
illius urbis: « Sepulcrum est hominis Dei, qui venit de
Iuda et clamavit verba hæc, quæ fecisti super altare
Bethel ».
</vers>
    <vers num="18"> Et ait: « Dimittite eum;
nemo commoveat ossa eius ». Et intacta manserunt ossa
illius cum ossibus prophetæ, qui venerat de Samaria.
</vers>
    <vers num="19"> Insuper et omnia fana excelsorum,
quæ erant in civitatibus Samariæ, quæ fecerant reges Israel ad
irritandum Dominum, abstulit Iosias et fecit eis secundum omnia
opera, quæ fecerat in Bethel.
</vers>
    <vers num="20"> Et immolavit universos sacerdotes
excelsorum, qui erant ibi super altaria, et combussit ossa humana
super ea; reversusque est Ierusalem.
</vers>
    <vers num="21"> Et præcepit omni populo dicens:
« Facite Pascha Domino Deo vestro secundum quod scriptum
est in libro fœderis huius ».
</vers>
    <vers num="22"> Nec enim factum est Pascha tale a
diebus iudicum, qui iudicaverunt Israel, et omnibus diebus regum
Israel et regum Iudæ,
</vers>
    <vers num="23"> sicut in octavo decimo anno regis
Iosiæ factum est Pascha istud Domino in Ierusalem.
</vers>
    <vers num="24"> Sed et pythones et hariolos et
theraphim et idola abominationesque omnes, quæ erant in terra
Iudæ et in Ierusalem, abstulit Iosias, ut statueret verba legis,
quæ scripta sunt in libro, quem invenit Helcias sacerdos in templo
Domini.
</vers>
    <vers num="25"> Similis illi non fuit ante eum rex,
qui reverteretur ad Dominum in omni corde suo et in tota anima sua
et in universa virtute sua iuxta omnem legem Moysi, neque post eum
surrexit similis illi.
</vers>
    <vers num="26"> Verumtamen non est aversus Dominus
ab ira furoris sui magni, quo iratus est furor eius contra Iudam
propter omnes irritationes, quibus provocaverat eum Manasses.
</vers>
    <vers num="27"> Dixit itaque Dominus:
« Etiam Iudam auferam a facie mea, sicut abstuli Israel,
et proiciam civitatem hanc, quam elegi, Ierusalem et domum, de qua
dixi: Erit nomen meum ibi ».
</vers>
    <vers num="28"> Reliqua autem gestorum Iosiæ et
universa, quæ fecit, nonne hæc scripta sunt in libro annalium
regum Iudæ?
</vers>
    <vers num="29"> In diebus eius ascendit pharao
Nechao rex Ægypti contra regem Assyriorum ad flumen Euphraten. Et
abiit Iosias rex in occursum eius, qui occidit eum in Mageddo, cum
vidisset eum.
</vers>
    <vers num="30"> Et portaverunt eum in curru servi
sui mortuum de Mageddo et pertulerunt in Ierusalem et sepelierunt
eum in sepulcro suo. Tulitque populus terræ Ioachaz filium Iosiæ
et unxerunt eum et constituerunt eum regem pro patre suo.
</vers>
    <vers num="31"> Viginti trium annorum erat Ioachaz,
cum regnare cœpisset, et tribus mensibus regnavit in Ierusalem.
Nomen matris eius Amital filia Ieremiæ de Lobna.
</vers>
    <vers num="32"> Et fecit malum coram Domino iuxta
omnia, quæ fecerant patres eius.
</vers>
    <vers num="33"> Vinxitque eum pharao Nechao in
Rebla, quæ est in terra Emath, ne regnaret in Ierusalem; et
imposuit multam terræ centum talentis argenti et talento auri;
</vers>
    <vers num="34"> regemque constituit pharao Nechao
Eliachim filium Iosiæ pro Iosia patre eius vertitque nomen eius
Ioachim. Porro Ioachaz tulit, et venit in Ægyptum et mortuus est
ibi.
</vers>
    <vers num="35"> Argentum autem et aurum dedit
Ioachim pharaoni, cum indixisset terræ, ut conferretur argentum
iuxta præceptum pharaonis; et secundum uniuscuiusque æstimationem
exegit tam argentum quam aurum de populo terræ, ut daret pharaoni
Nechao.
</vers>
    <vers num="36"> Viginti quinque annorum erat
Ioachim, cum regnare cœpisset, et undecim annis regnavit in
Ierusalem. Nomen matris eius Zebida filia Phadaia de Ruma.
</vers>
    <vers num="37"> Et fecit malum coram Domino iuxta
omnia, quæ fecerant patres eius.</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> In diebus eius ascendit
Nabuchodonosor rex Babylonis, et factus est ei Ioachim servus
tribus annis et rursum rebellavit contra eum.
</vers>
    <vers num="2"> Immisitque ei Dominus turmas
Chaldæorum et turmas Syriæ, turmas Moab et turmas filiorum Ammon;
et immisit eas in Iudam, ut disperderent eum iuxta verbum Domini,
quod locutus erat per servos suos prophetas.
</vers>
    <vers num="3"> Factum est autem hoc propter iram
Domini contra Iudam, ut auferret eum de conspectu suo propter
peccata Manasse universa, quæ fecit,
</vers>
    <vers num="4"> et propter sanguinem innoxium, quem
effudit et implevit Ierusalem cruore innocentium; et ob hanc rem
noluit Dominus propitiari.
</vers>
    <vers num="5"> Reliqua autem gestorum Ioachim et
universa, quæ fecit, nonne hæc scripta sunt in libro annalium
regum Iudæ? Et dormivit Ioachim cum patribus suis;
</vers>
    <vers num="6"> regnavitque Ioachin filius eius pro
eo.
</vers>
    <vers num="7"> Et ultra non addidit rex Ægypti ut
egrederetur de terra sua; tulerat enim rex Babylonis a rivo Ægypti
usque ad fluvium Euphraten omnia, quæ fuerant regis Ægypti.
</vers>
    <vers num="8"> Decem et octo annorum erat Ioachin,
cum regnare cœpisset, et tribus mensibus regnavit in Ierusalem.
Nomen matris eius Næstha filia Elnathan de Ierusalem.
</vers>
    <vers num="9"> Et fecit malum coram Domino iuxta
omnia, quæ fecerat pater eius.
</vers>
    <vers num="10"> In tempore illo ascenderunt servi
Nabuchodonosor regis Babylonis in Ierusalem, et venit urbs in
obsidione.
</vers>
    <vers num="11"> Venitque Nabuchodonosor rex
Babylonis ad civitatem, cum servi eius oppugnarent eam;
</vers>
    <vers num="12"> egressusque est Ioachin rex Iudæ ad
regem Babylonis ipse et mater eius et servi eius et principes eius
et eunuchi eius; et cepit eum rex Babylonis anno octavo regni
sui.
</vers>
    <vers num="13"> Et protulit inde omnes thesauros
domus Domini et thesauros domus regiæ et concidit universa vasa
aurea, quæ fecerat Salomon rex Israel in templo Domini, iuxta
verbum Domini.
</vers>
    <vers num="14"> Et transtulit omnem Ierusalem et
universos principes et omnes fortes exercitus decem milia in
captivitatem et omnem artificem et clusorem; nihilque relictum est,
exceptis pauperibus populi terræ.
</vers>
    <vers num="15"> Transtulit quoque Ioachin in
Babylonem; et matrem regis et uxores regis et eunuchos eius et
cives validos terræ duxit in captivitatem de Ierusalem in
Babylonem
</vers>
    <vers num="16"> et omnes viros robustos septem milia
et artifices et clusores mille, omnes viros fortes bellatores;
duxitque eos rex Babylonis captivos in Babylonem.
</vers>
    <vers num="17"> Et constituit Matthaniam patruum
eius pro eo; imposuitque nomen ei Sedeciam.
</vers>
    <vers num="18"> Vicesimum et primum annum ætatis
habebat Sedecias, cum regnare cœpisset, et undecim annis regnavit
in Ierusalem. Nomen matris eius erat Amital filia Ieremiæ de
Lobna.
</vers>
    <vers num="19"> Et fecit malum coram Domino iuxta
omnia, quæ fecerat Ioachim;
</vers>
    <vers num="20"> irascebatur enim Dominus contra
Ierusalem et contra Iudam, donec proiceret eos a facie sua.
Recessitque Sedecias a rege Babylonis.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Factum est autem anno nono regni
eius, mense decimo, decima die mensis venit Nabuchodonosor rex
Babylonis ipse et omnis exercitus eius in Ierusalem; et
circumdederunt eam et exstruxerunt in circuitu eius munitiones.
</vers>
    <vers num="2"> Et clausa est civitas atque vallata
usque ad undecimum annum regis Sedeciæ.
</vers>
    <vers num="3"> Nona die mensis quarti prævaluit
fames in civitate, nec erat panis populo terræ.
</vers>
    <vers num="4"> Et interrupta est civitas, et omnes
viri bellatores fugerunt exieruntque de civitate nocte per viam
portæ, quæ est inter duplicem murum ad hortum regis, obsidentibus
Chaldæis in circuitu civitatem. Abierunt itaque per viam, quæ
ducit ad Arabam.
</vers>
    <vers num="5"> Et persecutus est exercitus
Chaldæorum regem comprehenditque eum in planitie Iericho, et omnis
exercitus eius dispersus est et reliquit eum.
</vers>
    <vers num="6"> Apprehensum ergo regem duxerunt ad
regem Babylonis in Rebla, qui locutus est cum eo iudicium.
</vers>
    <vers num="7"> Filios autem Sedeciæ occidit coram
eo et oculos eius effodit vinxitque eum catenisaereis et adduxit
in Babylonem.
</vers>
    <vers num="8"> Mense quinto septima die mensis, ipse
est annus nonus decimus regis Babylonis, venit Nabuzardan princeps
satellitum servus regis Babylonis Ierusalem
</vers>
    <vers num="9"> et succendit domum Domini et domum
regis et omnes domos Ierusalem; omnemque domum combussit igne.
</vers>
    <vers num="10"> Et muros Ierusalem in circuitu
destruxit omnis exercitus Chaldæorum, qui erat cum principe
satellitum.
</vers>
    <vers num="11"> Reliquam autem populi partem, qui
remanserat in civitate, et perfugas, qui transfugerant ad regem
Babylonis, et reliquum vulgus transtulit Nabuzardan princeps
satellitum;
</vers>
    <vers num="12"> et de pauperibus terræ reliquit in
vinitores et agricolas.
</vers>
    <vers num="13"> Columnas autemaereas, quæ erant in
templo Domini, et bases et mareaereum, quod erat in domo Domini,
confregerunt Chaldæi et transtulerunt æs omnium in Babylonem.
</vers>
    <vers num="14"> Ollas quoque et trullas et cultros
et phialas et omnia vasaaerea, in quibus ministrabant,
tulerunt;
</vers>
    <vers num="15"> necnon thymiamateria et phialas,
quæ aurea aurea et quæ argentea argentea, tulit princeps
satellitum;
</vers>
    <vers num="16"> columnas duas, mare unum et bases,
quas fecerat Salomon templo Domini; non erat pondus æris omnium
horum vasorum.
</vers>
    <vers num="17"> Decem et octo cubitos altitudinis
habebat columna una et capitellumaereum super se altitudinis
quinque cubitorum; et reticulum et malogranata super capitellum in
circuitu omniaaerea; similem et columna secunda habebat
ornatum.
</vers>
    <vers num="18"> Tulit quoque princeps satellitum
Saraiam sacerdotem primum et Sophoniam sacerdotem secundum et tres
ianitores
</vers>
    <vers num="19"> et de civitate eunuchum unum, qui
erat præfectus super viros bellatores, et quinque viros de his,
qui steterant coram rege, quos repperit in civitate, et scribam
principis exercitus, qui probabat tirones de populo terræ, et
sexaginta viros e populo terræ, qui inventi fuerant in
civitate;
</vers>
    <vers num="20"> quos tollens Nabuzardan princeps
satellitum duxit ad regem Babylonis in Rebla,
</vers>
    <vers num="21"> percussitque eos rex Babylonis et
interfecit in Rebla in terra Emath.
Et translatus est Iuda de terra sua.
</vers>
    <vers num="22"> Populo autem, qui relictus erat in
terra Iudæ, quem dimiserat Nabuchodonosor rex Babylonis, præfecit
Godoliam filium Ahicam filii Saphan.
</vers>
    <vers num="23"> Quod cum audissent omnes duces
militum, videlicet quod constituisset rex Babylonis Godoliam, ipsi
et viri, qui erant cum eis, venerunt ad Godoliam in Maspha: Ismael
filius Nathaniæ et Iohanan filius Caree et Saraia filius
Thanehumeth Netophathites et Iezonias filius Maachathitis, ipsi et
socii eorum.
</vers>
    <vers num="24"> Iuravitque eis Godolias et sociis
eorum dicens: « Nolite timere a servis Chaldæorum;
manete in terra et servite regi Babylonis, et bene erit
vobis ».
</vers>
    <vers num="25"> Factum est autem in mense septimo
venit Ismael filius Nathaniæ filii Elisama de semine regio et
decem viri cum eo; percusseruntque Godoliam, qui mortuus est, sed
et Iudæos et Chaldæos, qui erant cum eo in Maspha.
</vers>
    <vers num="26"> Consurgens autem populus a parvo
usque ad magnum et principes militum venerunt in Ægyptum timentes
Chaldæos.
</vers>
    <vers num="27"> Factum est vero anno tricesimo
septimo transmigrationis Ioachin regis Iudæ, mense duodecimo
vicesima septima die mensis sublevavit Evilmerodach rex Babylonis
anno, quo regnare cœperat, caput Ioachin regis Iudæ de
carcere.
</vers>
    <vers num="28"> Et locutus est ei benigna et posuit
thronum eius super thronos regum, qui erant cum eo in Babylone,
</vers>
    <vers num="29"> et mutavit vestes eius, quas
habuerat in carcere; et comedebat panem semper in conspectu eius
cunctis diebus vitæ suæ.
</vers>
    <vers num="30"> Annonam quoque constituit ei absque
intermissione, quæ et dabatur ei a rege per singulos dies omnibus
diebus vitæ suæ.</vers>
  </cap>
</romanliturgy>
