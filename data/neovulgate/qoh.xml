<?xml version="1.0" encoding="utf-8"?>
<romanliturgy lingua="la" elibro="qoh">
  <titulum>Liber Ecclesiastes</titulum>
  <subtitulum>Capitulum 1</subtitulum>
  <cap num="1">
    <vers num="1"> Verba Ecclesiastes filii David
regis Ierusalem.”
</vers>
    <vers num="2"> « Vanitas vanitatum,
dixit Ecclesiastes,
vanitas vanitatum et omnia vanitas ».
</vers>
    <vers num="3"> Quid lucri est homini
de universo labore suo, quo laborat sub sole?
</vers>
    <vers num="4"> Generatio præterit, et generatio
advenit,
terra autem in æternum stat.
</vers>
    <vers num="5"> Oritur sol, et occidit sol
et ad locum suum anhelat ibique renascitur.
</vers>
    <vers num="6"> Gyrat per meridiem et flectitur ad
aquilonem,
lustrans universa in circuitu pergit spiritus
et in circulos suos revertitur.
</vers>
    <vers num="7"> Omnia flumina pergunt ad mare, et
mare non redundat;
ad locum, unde exeunt, flumina illuc revertuntur in cursu suo.
</vers>
    <vers num="8"> Cunctæ res difficiles;
non potest eas homo explicare sermone.
Non saturatur oculus visu,
nec auris auditu impletur.
</vers>
    <vers num="9"> Quod fuit,
ipsum est, quod futurum est.
Quod factum est,
ipsum est, quod faciendum est:
</vers>
    <vers num="10"> nihil sub sole novum.
Si de quadam re dicitur: « Ecce hoc novum
est »,
iam enim præcessit in sæculis, quæ fuerunt ante nos.
</vers>
    <vers num="11"> Non est priorum memoria,
sed nec eorum quidem, qui postea futuri sunt,
erit recordatio apud eos,
qui futuri sunt in novissimo.
</vers>
    <vers num="12"> Ego Ecclesiastes fui rex Israel in
Ierusalem
</vers>
    <vers num="13"> et proposui in animo meo quærere et
investigare sapienter de omnibus, quæ fiunt sub sole. Hanc
occupationem pessimam dedit Deus filiis hominum, ut occuparentur in
ea.
</vers>
    <vers num="14"> Vidi cuncta, quæ fiunt sub sole; et
ecce universa vanitas et afflictio spiritus.
</vers>
    <vers num="15"> Quod est curvum, rectum fieri non
potest;
et, quod deficiens est, numerari non potest.
</vers>
    <vers num="16"> Locutus sum ego in corde meo dicens:
« Ecce ego magnificavi et apposui sapientiam super
omnes, qui fuerunt ante me in Ierusalem; et mens mea contemplata
est multam sapientiam et scientiam ».
</vers>
    <vers num="17"> Dedique cor meum, ut scirem
sapientiam et scientiam, insipientiam et stultitiam. Et agnovi quod
in his quoque esset afflictio spiritus, eo quod
</vers>
    <vers num="18"> in multa sapientia multus sit
mæror;
et, qui addit scientiam, addit et laborem.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Dixi ego in corde meo:
« Veni, tentabo te gaudio: fruere bonis »;
et ecce hoc quoque vanitas.
</vers>
    <vers num="2"> De risu dixi:
« Insania »
et de gaudio: « Quid prodest? ».
</vers>
    <vers num="3"> Tractavi in corde meo detinere in
vino carnem meam, cum cor meum duceretur in sapientia, et amplecti
stultitiam, donec viderem quid esset utile filiis hominum, ut
faciant sub sole paucis diebus vitæ suæ.
</vers>
    <vers num="4"> Magnificavi opera mea: ædificavi
mihi domos et plantavi vineas,
</vers>
    <vers num="5"> feci hortos et pomaria et consevi ea
arboribus cuncti generis fructuum
</vers>
    <vers num="6"> et exstruxi mihi piscinas aquarum, ut
irrigarem silvam lignorum germinantium.
</vers>
    <vers num="7"> Possedi servos et ancillas et habui
multam familiam, habui armenta quoque et magnos ovium greges ultra
omnes, qui fuerunt ante me in Ierusalem.
</vers>
    <vers num="8"> Coacervavi mihi etiam argentum et
aurum et substantias regum ac provinciarum, feci mihi cantores et
cantatrices et delicias filiorum hominum, scyphos et urceos in
ministerio ad vina fundenda
</vers>
    <vers num="9"> et crevi, supergressus sum omnes, qui
ante me fuerunt in Ierusalem; sapientia quoque mea perseveravit
mecum.
</vers>
    <vers num="10"> Et omnia, quæ desideraverunt oculi
mei, non negavi eis nec prohibui cor meum ab omni voluptate, et
oblectatum est ex omnibus laboribus, et hanc ratus sum partem meam
ab omnibus ærumnis meis.
</vers>
    <vers num="11"> Cumque me convertissem ad universa
opera, quæ fecerant manus meæ, et ad labores, in quibus
sudaveram, et ecce in omnibus vanitas et afflictio spiritus, et
nihil lucri esse sub sole.
</vers>
    <vers num="12"> Verti me ad contemplandam sapientiam
et insipientiam et stultitiam: « Quid faciet, inquam,
homo, qui veniet post regem? Id quod antea
fecerunt ».
</vers>
    <vers num="13"> Et vidi quod tantum præcederet
sapientia stultitiam, quantum lux præcedit tenebras.
</vers>
    <vers num="14"> « Sapientis oculi in
capite eius,
stultus in tenebris ambulat »;
et didici quod unus utriusque
esset interitus.
</vers>
    <vers num="15"> Et dixi in corde meo:
« Si unus et stulti et meus occasus erit, quid mihi
prodest quod maiorem sapientiæ dedi operam? ».
Locutusque cum mente mea, animadverti quod hoc quoque esset
vanitas.
</vers>
    <vers num="16"> Non enim erit memoria sapientis
similiter ut stulti in perpetuum; siquidem futura tempora oblivione
cuncta pariter operient: moritur doctus similiter ut indoctus.
</vers>
    <vers num="17"> Et idcirco tæduit me vitæ meæ,
quia malum mihi est, quod sub sole fit; cuncta enim vanitas et
afflictio spiritus.
</vers>
    <vers num="18"> Rursus detestatus sum omnem laborem
meum, quo sub sole laboravi, quem relicturus sum homini, qui erit
post me;
</vers>
    <vers num="19"> et quis scit utrum sapiens an
stultus futurus sit? Et dominabitur in laboribus meis, quibus
desudavi et sollicitus fui sub sole. Hoc quoque vanitas.
</vers>
    <vers num="20"> Verti me exasperans cor meum de omni
labore, quo laboravi sub sole.
</vers>
    <vers num="21"> Nam est qui laborat in sapientia et
doctrina et sollicitudine, et homini, qui non laboraverit, dabit
portionem suam; et hoc ergo vanitas et magnum malum.
</vers>
    <vers num="22"> Quid enim proderit homini de
universo labore suo et afflictione cordis, qua sub sole
laboravit?
</vers>
    <vers num="23"> Cuncti dies eius dolores sunt, et
ærumnæ occupatio eius, nec per noctem cor eius requiescit; et hoc
quoque vanitas est.
</vers>
    <vers num="24"> Nihil melius est homini quam
comedere et bibere et ostendere animæ suæ bona de laboribus suis.
Et hoc vidi de manu Dei esse.
</vers>
    <vers num="25"> Quis enim comedet et deliciis
affluet sine eo?
</vers>
    <vers num="26"> Quia homini bono in conspectu suo
dedit sapientiam et scientiam et lætitiam; peccatori autem dedit
afflictionem colligendi et congregandi, ut tradat ei, qui placuit
Deo; sed et hoc vanitas est et afflictio spiritus.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Omnia tempus habent,
et momentum suum cuique negotio sub cælo:
</vers>
    <vers num="2"> tempus nascendi et tempus
moriendi,
tempus plantandi et tempus evellendi quod plantatum est,
</vers>
    <vers num="3"> tempus occidendi et tempus
sanandi,
tempus destruendi et tempus ædificandi,
</vers>
    <vers num="4"> tempus flendi et tempus ridendi,
tempus plangendi et tempus saltandi,
</vers>
    <vers num="5"> tempus spargendi lapides et tempus
eos colligendi,
tempus amplexandi et tempus longe fieri ab amplexibus,
</vers>
    <vers num="6"> tempus quærendi et tempus
perdendi,
tempus custodiendi et tempus abiciendi,
</vers>
    <vers num="7"> tempus scindendi et tempus
consuendi,
tempus tacendi et tempus loquendi,
</vers>
    <vers num="8"> tempus dilectionis et tempus
odii,
tempus belli et tempus pacis.
</vers>
    <vers num="9"> Quid lucri habet, qui operatur, de
labore suo?
</vers>
    <vers num="10"> Vidi occupationem, quam dedit Deus
filiis hominum, ut occuparentur in ea.
</vers>
    <vers num="11"> Cuncta fecit bona in tempore suo; et
mundum tradidit cordi eorum, et non inveniet homo opus, quod
operatus est Deus ab initio usque ad finem.
</vers>
    <vers num="12"> Cognovi quod nihil boni esset in eis
nisi lætari et facere bene in vita sua.
</vers>
    <vers num="13"> Omnis enim homo, qui comedit et
bibit et videt bonum de labore suo, hoc donum Dei est.
</vers>
    <vers num="14"> Didici quod omnia opera, quæ fecit
Deus, perseverent in perpetuum; non possumus eis quidquam addere
nec auferre, quæ fecit Deus, ut timeatur.
</vers>
    <vers num="15"> Quod iam fuit, ipsum est; et, quod
futurum est, iam fuit; et Deus requirit, quod abiit.
</vers>
    <vers num="16"> Et adhuc vidi sub sole: in loco
iudicii ibi impietas, et in loco iustitiæ ibi iniquitas;
</vers>
    <vers num="17"> et dixi in corde meo:
« Iustum et impium iudicabit Deus, quia tempus omni rei
et omnibus occasio ».
</vers>
    <vers num="18"> Dixi in corde meo de filiis hominum,
ut probaret eos Deus et ostenderet eos in semetipsis similes esse
bestiis.
</vers>
    <vers num="19"> Quoniam sors filiorum hominis et
iumentorum una est atque eadem: sicut moritur homo, sic et illa
moriuntur; et idem spiritus omnibus: nihil habet homo iumento
amplius, quia omnia vanitas.
</vers>
    <vers num="20"> Et omnia pergunt ad unum locum:
de terra facta sunt omnia,
et in terram omnia pariter revertuntur.
</vers>
    <vers num="21"> Quis novit, si spiritus filiorum
hominis ascendat sursum, et si spiritus iumentorum descendat
deorsum in terram?
</vers>
    <vers num="22"> Et deprehendi nihil esse melius quam
lætari hominem in opere suo; nam hæc est pars illius. Quis enim
eum adducet, ut post se futura cognoscat?</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Verti me ad alia et vidi
calumnias, quæ sub sole geruntur, et ecce lacrimæ oppressorum, et
nemo consolator; et ex parte opprimentium violentia, et nemo
consolator.
</vers>
    <vers num="2"> Et laudavi magis mortuos, qui iam
defuncti sunt, quam viventes, qui adhuc vitam agunt,
</vers>
    <vers num="3"> et feliciorem utroque iudicavi, qui
necdum natus est nec vidit opera mala, quæ sub sole fiunt.
</vers>
    <vers num="4"> Rursum contemplatus sum omnes labores
et omnem successum operis, et hoc esse zelum in proximum suum. Et
in hoc ergo vanitas et afflictio spiritus.
</vers>
    <vers num="5"> Stultus complicat manus suas
et comedit carnes suas.
</vers>
    <vers num="6"> Melior est pugillus cum requie
quam plena utraque manus cum labore et afflictione spiritus.
</vers>
    <vers num="7"> Iterum repperi et aliam vanitatem sub
sole:
</vers>
    <vers num="8"> unus est et secundum non habet, non
filium, non fratrem, et tamen laborare non cessat, nec satiantur
oculi eius divitiis, nec recogitat dicens: « Cui laboro
et fraudo animam meam bonis?”. In hoc quoque vanitas est et
occupatio pessima.
</vers>
    <vers num="9"> Melius est duos esse simul quam unum:
habent enim emolumentum in labore suo,
</vers>
    <vers num="10"> quia si unus ceciderit, ab altero
fulcietur. Væ soli! Cum ceciderit, non habet sublevantem se.
</vers>
    <vers num="11"> Insuper, si dormierint duo,
fovebuntur mutuo; unus quomodo calefiet?
</vers>
    <vers num="12"> Et, si quispiam prævaluerit contra
unum, duo resistent ei. Et fu niculus triplex non cito
rumpitur.
</vers>
    <vers num="13"> Melior est puer pauper et
sapiens
rege sene et stulto,
qui iam nescit erudiri.
</vers>
    <vers num="14"> Ille enim de domo carceris exivit,
ut regnaret, etiamsi in regno istius natus sit pauper.
</vers>
    <vers num="15"> Vidi cunctos viventes, qui ambulant
sub sole, cum adulescente illo secundo, qui consurgebat pro eo.
</vers>
    <vers num="16"> Infinitus numerus erat populi,
omnium, quos ipse præcedebat; sed qui postea futuri sunt, non
lætabuntur in eo. Et hoc vanitas et afflictio spiritus.
</vers>
    <vers num="17"> Custodi pedem tuum ingrediens domum
Dei, nam accedere, ut audias, melius est quam cum stulti offerunt
victimas: multo enim melior est obœdientia quam stultorum
victimæ, qui nesciunt se malum facere.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Ne temere quid loquaris, neque cor
tuum sit velox ad proferendum sermonem coram Deo; Deus enim in
cælo, et tu super terram: idcirco sint pauci sermones tui.
</vers>
    <vers num="2"> Multas curas sequuntur somnia,
et in multis sermonibus invenietur stultitia.
</vers>
    <vers num="3"> Si quid vovisti Deo, ne moreris
reddere: displicet enim ei stulta promissio; sed, quodcumque
voveris, redde.
</vers>
    <vers num="4"> Multoque melius est non vovere, quam
post votum promissa non reddere.
</vers>
    <vers num="5"> Ne dederis os tuum, ut peccare faciat
carnem tuam, neque dicas coram angelo: « Error
fuit »; ne forte iratus Deus contra sermones tuos
dissipet opera manuum tuarum.
</vers>
    <vers num="6"> Ubi multa sunt somnia, plurimæ sunt
vanitates et sermones innumeri; tu vero Deum time.
</vers>
    <vers num="7"> Si videris calumnias egenorum et
subreptionem iudicii et iustitiæ in provincia, non mireris super
hoc negotio, quia excelso excelsior vigilat, et super hos quoque
eminentiores sunt alii;
</vers>
    <vers num="8"> et terræ lucrum in omnibus est rex,
cuius agri culti sunt.
</vers>
    <vers num="9"> Qui diligit pecuniam, pecunia non
implebitur; et, qui amat divitias, fructum non capiet ex eis; et
hoc ergo vanitas.
</vers>
    <vers num="10"> Ubi multæ sunt opes, multi et qui
comedunt eas; et quid prodest possessori, nisi quod cernit divitias
oculis suis?
</vers>
    <vers num="11"> Dulcis est somnus operanti,
sive parum sive multum comedat;
saturitas autem divitis
non sinit eum dormire.
</vers>
    <vers num="12"> Est et infirmitas pessima, quam vidi
sub sole: divitiæ conservatæ in malum domini sui.
</vers>
    <vers num="13"> Perierunt enim in negotio pessimo;
si generavit filium, in summa egestate erit.
</vers>
    <vers num="14"> Sicut egressus est de utero matris
suæ, nudus iterum abibit, sicut venit, et nihil auferet secum de
labore suo, quod tollat in manu sua.
</vers>
    <vers num="15"> Miserabilis prorsus infirmitas:
quomodo venit, sic revertetur. Quid ergo prodest ei quod laboravit
in ventum?
</vers>
    <vers num="16"> Cunctis enim diebus vitæ suæ
comedit in tenebris et in curis multis et in ærumna atque
tristitia.
</vers>
    <vers num="17"> Ecce quod ego vidi bonum, quod
pulchrum, ut comedat quis et bibat et fruatur lætitia ex labore
suo, quo laboravit ipse sub sole, numero dierum vitæ suæ, quos
dedit ei Deus; hæc enim est pars illius.
</vers>
    <vers num="18"> Et quidem omni homini, cui dedit
Deus divitias atque substantiam, potestatemque ei tribuit, ut
comedat ex eis et tollat partem suam et lætetur de labore suo: hoc
est donum Dei.
</vers>
    <vers num="19"> Non enim satis recordabitur dierum
vitæ suæ, eo quod Deus occupet deliciis cor eius.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Est et aliud malum, quod vidi sub
sole, et quidem grave apud homines:
</vers>
    <vers num="2"> vir, cui dedit Deus divitias et
substantiam et honorem, et nihil deest animæ suæ ex omnibus, quæ
desiderat; nec tribuit ei potestatem Deus, ut comedat ex eo, sed
homo extraneus vorabit illud: hoc vanitas et miseria mala est.
</vers>
    <vers num="3"> Si genuerit quispiam centum liberos
et vixerit multos annos et plures dies ætatis habuerit, et anima
illius non sit satiata bonis substantiæ suæ, immo et sepultura
careat, de hoc ego pronuntio quod melior illo sit abortivus.
</vers>
    <vers num="4"> Frustra enim venit et pergit ad
tenebras, et in tenebris abscondetur nomen eius.
</vers>
    <vers num="5"> Etsi non vidit solem neque cognovit,
maior est requies isti quam illi.
</vers>
    <vers num="6"> Etiamsi duobus milibus annis vixerit
et non fuerit perfruitus bonis, nonne ad unum locum properant
omnes?
</vers>
    <vers num="7"> « Omnis labor hominis est
ad os eius,
sed anima eius non implebitur ».
</vers>
    <vers num="8"> Quid habet amplius sapiens præ
stulto? Et quid pauper, qui sciat ambulare coram vivis?
</vers>
    <vers num="9"> « Melior est oculorum
visio quam vana persequi desideria »; sed et hoc vanitas
est et afflictio spiritus.
</vers>
    <vers num="10"> Quidquid est, iam vocatum est nomen
eius; et scitur quod homo sit et non possit contra fortiorem se in
iudicio contendere.
</vers>
    <vers num="11"> Ubi verba sunt plurima, multiplicant
vanitatem; quid lucri habet homo?
</vers>
    <vers num="12"> Quoniam quis scit quid homini bonum
sit in vita, in paucis diebus vanitatis suæ, quos peragit velut
umbra? Aut quis ei poterit indicare quid post eum futurum sub sole
sit?</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Melius est nomen bonum quam
unguenta pretiosa,
et dies mortis die nativitatis.
</vers>
    <vers num="2"> Melius est ire ad domum luctus
quam ad domum convivii;
in illa enim finis cunctorum hominum,
et vivens hoc conferet in corde.
</vers>
    <vers num="3"> Melior est tristitia risu,
quia per tristitiam vultus corrigitur animus.
</vers>
    <vers num="4"> Cor sapientium in domo luctus,
et cor stultorum in domo lætitiæ.
</vers>
    <vers num="5"> Melius est a sapiente corripi
quam lætari stultorum canticis,
</vers>
    <vers num="6"> quia sicut sonitus spinarum ardentium
sub olla,
sic risus stulti.
Sed et hoc vanitas.
</vers>
    <vers num="7"> Quia calumnia stultum facit
sapientem,
et munus cor insanire facit.
</vers>
    <vers num="8"> « Melior est finis negotii
quam principium,
melior est patiens arrogante ».
</vers>
    <vers num="9"> Ne sis velox in animo ad irascendum,
quia ira in sinu stulti requiescit.
</vers>
    <vers num="10"> Ne dicas: “Quid, putas, causæ
est quod priora tempora meliora fuere quam nunc sunt? ».
Non enim ex sapientia interrogas de hoc.
</vers>
    <vers num="11"> Bona est sapientia cum divitiis et
prodest videntibus solem.
</vers>
    <vers num="12"> Sicut enim protegit sapientia, sic
protegit pecunia; hoc autem plus habet eruditio, quod sapientia
vitam tribuit possessori suo.
</vers>
    <vers num="13"> Considera opera Dei: quod nemo
possit corrigere, quod ille curvum fecerit.
</vers>
    <vers num="14"> In die bona fruere bonis et in die
mala considera: sicut hanc, sic et illam fecit Deus, ita ut non
inveniat homo quidquam de futuro.
</vers>
    <vers num="15"> Cuncta vidi in diebus vanitatis
meæ: est iustus, qui perit in iustitia sua, et impius, qui multo
vivit tempore in malitia sua.
</vers>
    <vers num="16"> Noli esse nimis iustus
neque sapiens supra modum!
Cur te perdere vis?
</vers>
    <vers num="17"> Ne agas nimis impie
et noli esse stultus!
Cur mori debeas in tempore non tuo?
</vers>
    <vers num="18"> Bonum est ut, quod habes, teneas,
sed et ab illo ne subtrahas manum tuam, quia qui timet Deum,
utrumque devitat.
</vers>
    <vers num="19"> Sapientia confortabit sapientem
super decem principes civitatis.
</vers>
    <vers num="20"> Nullus enim homo iustus in terra,
qui faciat bonum et non peccet.
</vers>
    <vers num="21"> Sed et cunctis sermonibus, qui
dicuntur, ne accommodes cor tuum, ne forte audias servum tuum
maledicentem tibi;
</vers>
    <vers num="22"> scit enim conscientia tua, quia et
tu crebro maledixisti aliis.
</vers>
    <vers num="23"> Cuncta tentavi in sapientia, dixi:
« Sapiens efficiar ».
</vers>
    <vers num="24"> Et ipsa longius recessit a me. Longe
est, quod fuit; et alta est profunditas. Quis inveniet eam?
</vers>
    <vers num="25"> Lustravi universa animo meo, ut
scirem et considerarem et quærerem sapientiam et rationem et ut
cognoscerem impietatem esse stultitiam et errorem imprudentiam.
</vers>
    <vers num="26"> Et invenio amariorem morte mulierem,
quæ laqueus venatorum est, et sagena cor eius, vincula sunt manus
illius. Qui placet Deo, effugiet eam; qui autem peccator est,
capietur ab illa.
</vers>
    <vers num="27"> Ecce hoc inveni, dixit Ecclesiastes,
unum et alterum, ut invenirem rationem,
</vers>
    <vers num="28"> quam adhuc quærit anima mea, et non
inveni:
Hominem de mille unum repperi,
mulierem ex omnibus non inveni.
</vers>
    <vers num="29"> Ecce solummodo hoc inveni:
Quod fecerit Deus hominem rectum,
et ipsi quæsierint infinitas quæstiones.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Quis talis, ut sapiens est?
Et quis cognovit solutionem rerum?
Sapientia hominis illuminat vultum eius,
et durities faciei illius commutatur.
</vers>
    <vers num="2"> Os regis observa et propter iuramenta
Dei
</vers>
    <vers num="3"> ne festines recedere a facie eius
neque permaneas in re mala, quia omne, quod voluerit, faciet.
</vers>
    <vers num="4"> Quia sermo illius potestate plenus
est, nec dicere ei quisquam potest: « Quare ita facis?
 ».
</vers>
    <vers num="5"> Qui custodit præceptum, non
experietur quidquam mali; tempus et iudicium cor sapientis
intellegit.
</vers>
    <vers num="6"> Omni enim negotio tempus est et
iudicium, et multa hominis afflictio;
</vers>
    <vers num="7"> ignorat enim quid futurum sit, nam
quomodo sit futurum, quis nuntiabit ei?
</vers>
    <vers num="8"> Non est in hominis potestate dominari
super spiritum nec cohibere spiritum, nec habet potestatem supra
diem mortis, nec ulla remissio est ingruente bello, neque salvabit
impietas impium.
</vers>
    <vers num="9"> Omnia hæc consideravi et dedi cor
meum cunctis operibus, quæ fiunt sub sole, quo tempore dominatur
homo homini in malum suum.
</vers>
    <vers num="10"> Et ita vidi impios sepultos,
discedentes de loco sancto; in oblivionem cadere in civitate, quod
ita egerunt: sed et hoc vanitas est.
</vers>
    <vers num="11"> Etenim, quia non profertur cito
sententia contra opera mala, ideo cor filiorum hominum repletur, ut
perpetrent mala.
</vers>
    <vers num="12"> Nam peccator centies facit malum et
prolongat sibi dies; verumtamen novi quod erit bonum timentibus
Deum, qui verentur faciem eius.
</vers>
    <vers num="13"> Non sit bonum impio, nec prolongabit
dies suos quasi umbram, qui non timet faciem Domini.
</vers>
    <vers num="14"> Est vanitas, quæ fit super terram:
sunt iusti, quibus mala proveniunt, quasi opera egerint impiorum,
et sunt impii, quibus bona proveniunt, quasi iustorum facta
habeant; sed et hoc vanissimum iudico.
</vers>
    <vers num="15"> Laudavi igitur lætitiam quod non
esset homini bonum sub sole, nisi quod comederet et biberet atque
gauderet et hoc solum secum auferret de labore suo in diebus vitæ
suæ, quos dedit ei Deus sub sole.
</vers>
    <vers num="16"> Cum apposui cor meum, ut scirem
sapientiam et intellegerem occupationem, quæ versatur in terra,
quod diebus et noctibus somnum non capit oculis,
</vers>
    <vers num="17"> ecce intellexi quod omnium operum
Dei nullam possit homo invenire rationem eorum, quæ fiunt sub
sole; et quanto plus laboraverit homo ad quærendum, tanto minus
inveniet; etiamsi dixerit sapiens se nosse, non poterit
reperire.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Omnia hæc contuli in corde meo,
ut curiose intellegerem quod iusti atque sapientes et opera eorum
sunt in manu Dei. Utrum amor sit an odium, omnino nescit homo:
coram illis omnia.
</vers>
    <vers num="2"> Sicut omnibus sors una:
iusto et impio,
bono et malo,
mundo et immundo,
immolanti victimas et non immolanti.
Sicut bonus sic et peccator;
ut qui iurat, ita et ille qui iuramentum timet.
</vers>
    <vers num="3"> Hoc est pessimum inter omnia, quæ
sub sole fiunt, quia sors eadem cunctis; unde et corda filiorum
hominum implentur malitia et stultitia in vita sua, et novissima
eorum apud mortuos.
</vers>
    <vers num="4"> Qui enim sociatur omnibus viventibus,
habet fiduciam: melior est canis vivus leone mortuo.
</vers>
    <vers num="5"> Viventes enim sciunt se esse
morituros; mortui vero nihil noverunt amplius nec habent ultra
mercedem, quia oblivioni tradita est memoria eorum.
</vers>
    <vers num="6"> Amor quoque eorum et odium et
invidiæ simul perierunt, nec iam habent partem in hoc sæculo et
in opere, quod sub sole geritur.
</vers>
    <vers num="7"> Vade ergo et comede in lætitia panem
tuum
et bibe cum gaudio vinum tuum,
etenim iam diu placuerunt Deo opera tua.
</vers>
    <vers num="8"> Omni tempore sint vestimenta tua
candida,
et oleum de capite tuo non deficiat.
</vers>
    <vers num="9"> Perfruere vita cum uxore, quam
diligis, cunctis diebus vitæ instabilitatis tuæ, qui dati sunt
tibi sub sole omni tempore vanitatis tuæ: hæc est enim pars in
vita et in labore tuo, quo laboras sub sole.
</vers>
    <vers num="10"> Quodcumque facere potest manus tua,
instanter operare, quia nec opus nec ratio nec sapientia nec
scientia erunt apud inferos, quo tu properas.
</vers>
    <vers num="11"> Verti me ad aliud et vidi sub sole
nec velocium esse cursum nec fortium bellum nec sapientium panem
nec doctorum divitias nec prudentium gratiam, sed tempus casumque
in omnibus.
</vers>
    <vers num="12"> Insuper nescit homo finem suum, sed
sicut pisces capiuntur sagena mala, et sicut aves laqueo
comprehenduntur, sic capiuntur homines in tempore malo, cum eis
extemplo supervenerit.
</vers>
    <vers num="13"> Hanc quoque sub sole vidi sapientiam
et probavi maximam:
</vers>
    <vers num="14"> civitas parva, et pauci in ea viri;
venit contra eam rex magnus et vallavit eam exstruxitque munitiones
magnas per gyrum.
</vers>
    <vers num="15"> Inventusque est in ea vir pauper et
sapiens et liberavit urbem per sapientiam suam; et nullus deinceps
recordatus est hominis illius pauperis.
</vers>
    <vers num="16"> Et dicebam ego meliorem esse
sapientiam fortitudine,
sed sapientia pauperis contemnitur,
et verba eius non sunt audita.
</vers>
    <vers num="17"> Verba sapientium cum lenitate
audiuntur
plus quam clamor principis inter stultos.
</vers>
    <vers num="18"> Melior est sapientia quam arma
bellica;
sed unus, qui peccaverit, multa bona perdet.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Muscæ morientes perdunt et
corrumpunt oleum unguentarii.
Gravior quam sapientia et gloria est parva stultitia.
</vers>
    <vers num="2"> Cor sapientis in dextera eius,
et cor stulti in sinistra illius.
</vers>
    <vers num="3"> Sed et in via stultus ambulans, cum
ipse insipiens sit, omnes stultos æstimat.
</vers>
    <vers num="4"> Si spiritus potestatem habentis
ascenderit contra te, locum tuum ne dimiseris, quia lenitas faciet
cessare peccata maxima.
</vers>
    <vers num="5"> Est malum, quod vidi sub sole quasi
errorem egredientem a facie principis:
</vers>
    <vers num="6"> positum stultum in dignitate sublimi
et divites sedere deorsum.
</vers>
    <vers num="7"> Vidi servos in equis et principes
ambulantes super terram quasi servos.
</vers>
    <vers num="8"> Qui fodit foveam, incidet in eam;
et, qui dissipat murum, mordebit eum coluber.
</vers>
    <vers num="9"> Qui excidit lapides, affligetur in
eis;
et, qui scindit ligna, periclitabitur ex eis.
</vers>
    <vers num="10"> Si retusum fuerit ferrum, et aciem
eius non exacueris, labor multiplicabitur, sed lucrum industriæ
erit sapientia.
</vers>
    <vers num="11"> Si mordeat serpens incantatione
neglecta, nihil lucri habet incantator.
</vers>
    <vers num="12"> Verba oris sapientis gratia,
et labia insipientis præcipitabunt eum.
</vers>
    <vers num="13"> Initium verborum eius stultitia,
et novissimum oris illius insipientia mala.
</vers>
    <vers num="14"> Stultus verba multiplicat:
« Ignorat homo quid futurum sit;
et, quid post se futurum sit, quis ei poterit indicare?”.
</vers>
    <vers num="15"> Labor stultorum affliget eos,
qui nesciunt in urbem pergere.
</vers>
    <vers num="16"> Væ tibi, terra, cuius rex puer
est,
et cuius principes mane comedunt.
</vers>
    <vers num="17"> Beata terra, cuius rex nobilis
est,
et cuius principes vescuntur in tempore suo
ad reficiendum et non ad luxuriam.
</vers>
    <vers num="18"> In pigris manibus humiliabitur
contignatio,
et in remissis perstillabit domus.
</vers>
    <vers num="19"> In risum faciunt epulas;
vinum lætificat vitam,
et pecunia præstat omnia.
</vers>
    <vers num="20"> In cogitatione tua regi ne
detrahas
et in secreto cubiculi tui ne maledixeris diviti,
quia et aves cæli portabunt vocem tuam,
et, qui habet pennas, annuntiabit sententiam.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Mitte panem tuum super transeuntes
aquas, quia post tempora multa invenies illum.
</vers>
    <vers num="2"> Da partem septem necnon et octo, quia
ignoras, quid futurum sit mali super terram.
</vers>
    <vers num="3"> Si repletæ fuerint nubes,
imbrem super terram effundent;
si ceciderit lignum ad austrum aut ad aquilonem,
in quocumque loco ceciderit, ibi erit.
</vers>
    <vers num="4"> Qui observat ventum, non seminat, et,
qui considerat nubes, numquam metet.
</vers>
    <vers num="5"> Quomodo ignoras, quæ sit via
spiritus, et qua ratione compingantur ossa in ventre prægnantis,
sic nescis opera Dei, qui fabricator est omnium.
</vers>
    <vers num="6"> Mane semina semen tuum,
et vespere ne cesset manus tua,
quia nescis quid magis prosit,
hoc aut illud,
et si utrumque simul melius erit.
</vers>
    <vers num="7"> Dulce lumen,
et delectabile est oculis videre solem.
</vers>
    <vers num="8"> Si annis multis vixerit homo
et in his omnibus lætatus fuerit,
meminisse debet tenebrosi temporis, quod multum erit:
omne, quod venerit, vanitas.
</vers>
    <vers num="9"> Lætare ergo, iuvenis, in
adulescentia tua,
et in bono sit cor tuum in diebus iuventutis tuæ,
et ambula in viis cordis tui
et in intuitu oculorum tuorum
et scito quod pro omnibus his
adducet te Deus in iudicium.
</vers>
    <vers num="10"> Aufer curam a corde tuo
et amove malum a carne tua;
adulescentia enim et iuventus vanæ sunt.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Memento Creatoris tui
in diebus iuventutis tuæ,
antequam veniat tempus afflictionis,
et appropinquent anni, de quibus dicas:
« Non mihi placent »;
</vers>
    <vers num="2"> antequam tenebrescat
sol et lumen et luna et stellæ,
et revertantur nubes post pluviam;
</vers>
    <vers num="3"> quando commovebuntur custodes
domus,
et nutabunt viri fortissimi,
et otiosæ erunt molentes imminuto numero,
et tenebrescent videntes per foramina,
</vers>
    <vers num="4"> et claudentur ostia in platea
submissa voce molentis,
et consurgent ad vocem volucris,
et subsident omnes filiæ carminis;
</vers>
    <vers num="5"> excelsa quoque timebunt
et formidabunt in via.
Florebit amygdalus,
reptabit locusta,
et dissipabitur capparis,
quoniam ibit homo in domum æternitatis suæ,
et circuibunt in platea plangentes,
</vers>
    <vers num="6"> antequam rumpatur funiculus
argenteus,
et frangatur lecythus aureus,
et conteratur hydria super fontem,
et confringatur rota super cisternam,
</vers>
    <vers num="7"> et revertatur pulvis in terram suam,
unde erat,
et spiritus redeat ad Deum, qui dedit illum.
</vers>
    <vers num="8"> Vanitas vanitatum,
dixit Ecclesiastes,
et omnia vanitas.
</vers>
    <vers num="9"> Cumque esset sapientissimus,
Ecclesiastes docuit insuper populum scientiam; ponderavit et
investigans composuit parabolas multas.
</vers>
    <vers num="10"> Quæsivit Ecclesiastes verba
delectabilia et conscripsit sermones rectissimos ac veritate
plenos.
</vers>
    <vers num="11"> Verba sapientium sicut stimuli, et
quasi clavi defixi sunt magistri collationum; data sunt a pastore
uno.
</vers>
    <vers num="12"> His amplius, fili mi, ne requiras:
faciendi plures libros nullus est finis, frequensque meditatio
carnis afflictio est.
</vers>
    <vers num="13"> Finis loquendi, omnibus auditis:
Deum time et mandata eius observa; hoc est enim omnis homo.
</vers>
    <vers num="14"> Et cuncta, quæ fiunt, adducet Deus
in iudicium circa omne occultum, sive bonum sive malum.</vers>
  </cap>
</romanliturgy>
