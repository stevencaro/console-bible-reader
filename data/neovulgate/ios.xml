<?xml version="1.0" encoding="utf-8"?>
<romanliturgy lingua="la" elibro="ios">
  <titulum>Liber Iosue</titulum>
  <subtitulum>Capitulum 1</subtitulum>
  <cap num="1">
    <vers num="1"> Et factum est, ut post mortem
Moysi servi Domini loqueretur Dominus ad Iosue filium Nun ministrum
Moysi et diceret ei:
</vers>
    <vers num="2"> « Moyses servus meus
mortuus est; nunc igitur surge et transi Iordanem istum, tu et
omnis populus iste, in terram, quam ego dabo filiis Israel.
</vers>
    <vers num="3"> Omnem locum, quem calcaverit
vestigium pedis vestri, vobis tradidi, sicut locutus sum Moysi.
</vers>
    <vers num="4"> A deserto et Libano isto usque ad
fluvium magnum Euphraten, omnis terra Hetthæorum usque ad mare
Magnum contra solis occasum erit terminus vester.
</vers>
    <vers num="5"> Nullus tibi poterit resistere cunctis
diebus vitæ tuæ: sicut fui cum Moyse, ero et tecum; non dimittam
nec derelinquam te.
</vers>
    <vers num="6"> Confortare et esto robustus; tu enim
sorte divides populo huic terram, pro qua iuravi patribus suis, ut
traderem eam illis.
</vers>
    <vers num="7"> Confortare tantum et esto robustus
valde, ut custodias et facias iuxta omnem legem, quam præcepit
tibi Moyses servus meus. Ne declines ab ea ad dexteram vel ad
sinistram, ut prospereris in omnibus, ad quæcumque perrexeris.
</vers>
    <vers num="8"> Non recedat hoc volumen legis de ore
tuo, sed meditaberis in eo diebus ac noctibus, ut custodias et
facias iuxta omnia, quæ scripta sunt in eo: tunc optime diriges
viam tuam et tunc prosperaberis.
</vers>
    <vers num="9"> Nonne præcepi tibi: Confortare et
esto robustus, noli metuere et noli timere, quoniam tecum est
Dominus Deus tuus in omnibus, ad quæcumque perrexeris?”.
</vers>
    <vers num="10"> Præcepitque Iosue præfectis populi
dicens: « Transite per medium castrorum et imperate
populo ac dicite:
</vers>
    <vers num="11"> Præparate vobis cibaria, quoniam
post diem tertium transibitis Iordanem hunc et intrabitis ad
possidendam terram, quam Dominus Deus vester daturus est
vobis ».
</vers>
    <vers num="12"> Rubenitis quoque et Gaditis et
dimidiæ tribui Manasse ait:
</vers>
    <vers num="13"> « Mementote sermonis,
quem præcepit vobis Moyses famulus Domini dicens: “Dominus
Deus vester dedit vobis requiem et terram hanc”.
</vers>
    <vers num="14"> Uxores vestræ et filii ac iumenta
manebunt in terra, quam tradidit vobis Moyses trans Iordanem; vos
autem transibitis armati ante fratres vestros, omnes viri fortes,
et adiuvabitis eos,
</vers>
    <vers num="15"> donec det requiem Dominus fratribus
vestris, sicut et vobis dedit, et possideant ipsi quoque terram,
quam Dominus Deus vester daturus est eis. Et sic revertemini in
terram possessionis vestræ et habitabitis in ea, quam vobis dedit
Moyses famulus Domini trans Iordanem contra solis
ortum ».
</vers>
    <vers num="16"> Responderuntque ad Iosue atque
dixerunt: « Omnia, quæ præcepisti nobis, faciemus et,
quocumque miseris, ibimus.
</vers>
    <vers num="17"> Sicut obœdivimus in cunctis Moysi,
ita obœdiemus et tibi; tantum sit Dominus Deus tuus tecum, sicut
fuit cum Moyse.
</vers>
    <vers num="18"> Quicumque contradixerit ori tuo et
non obœdierit cunctis sermonibus, quos præceperis ei, moriatur;
tu tantum confortare et viriliter age ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Misit ergo Iosue filius Nun de
Settim duos viros exploratores in abscondito et dixit eis;
“Ite et considerate terram urbemque Iericho ». Qui
pergentes ingressi sunt domum mulieris meretricis nomine Rahab et
quieverunt ibi.
</vers>
    <vers num="2"> Nuntiatumque est regi Iericho et
dictum: « Ecce viri ingressi sunt huc per noctem de
filiis Israel, ut explorarent terram ».
</vers>
    <vers num="3"> Misitque rex Iericho ad Rahab dicens:
« Educ viros, qui venerunt ad te et ingressi sunt domum
tuam; exploratores quippe sunt et omnem terram considerare
venerunt ».
</vers>
    <vers num="4"> Tollensque mulier viros abscondit et
ait: « Fateor, venerunt ad me, sed nesciebam unde
essent;
</vers>
    <vers num="5"> cumque porta clauderetur in tenebris,
et illi pariter exierunt, nescio quo abierunt. Persequimini cito et
comprehendetis eos ».
</vers>
    <vers num="6"> Ipsa autem fecit ascendere viros in
solarium domus suæ operuitque eos lini stipula, quæ ibi erat.
</vers>
    <vers num="7"> Hi autem, qui missi fuerant, secuti
sunt eos per viam, quæ ducit ad vadum Iordanis; illisque egressis,
statim porta clausa est.
</vers>
    <vers num="8"> Necdum obdormierant qui latebant, et
ecce mulier ascendit ad eos et ait:
</vers>
    <vers num="9"> « Novi quod tradiderit
Dominus vobis terram, et irruit in nos terror vester, et
elanguerunt omnes habitatores terræ coram vobis.
</vers>
    <vers num="10"> Audivimus enim quod siccaverit
Dominus aquas maris Rubri ad vestrum introitum, quando egressi
estis ex Ægypto, et quæ feceritis duobus Amorræorum regibus, qui
erant trans Iordanem, Sehon et Og, quos interfecistis.
</vers>
    <vers num="11"> Et hæc audientes pertimuimus, et
elanguit cor nostrum, nec remansit in nobis spiritus ad introitum
vestrum; Dominus enim Deus vester ipse est Deus in cælo sursum et
in terra deorsum.
</vers>
    <vers num="12"> Nunc ergo iurate mihi per Dominum,
ut, quomodo ego feci vobiscum misericordiam, ita et vos faciatis
cum domo patris mei detisque mihi signum verum,
</vers>
    <vers num="13"> ut salvetis patrem meum et matrem,
fratres ac sorores meas et omnia, quæ eorum sunt, et eruatis
animas nostras de morte ».
</vers>
    <vers num="14"> Qui responderunt ei:
« Anima nostra sit pro vobis in mortem, si tamen non
prodideris; cumque tradiderit nobis Dominus terram, faciemus in te
misericordiam et veritatem ».
</vers>
    <vers num="15"> Demisit ergo eos per funem de
fenestra; domus enim eius hærebat muro, et in muro habitabat.
</vers>
    <vers num="16"> Dixitque ad eos: « Ad
montana pergite, ne forte occurrant vobis persecutores, ibique
latete diebus tribus, donec redeant; et postea ibitis per viam
vestram.
</vers>
    <vers num="17"> Qui dixerunt ad eam:
« Innoxii erimus a iuramento hoc, quo adiurasti nos,
</vers>
    <vers num="18"> si, ingredientibus nobis terram,
signum fuerit funiculus iste coccineus, et ligaveris eum in
fenestra, per quam nos demisisti, et patrem tuum ac matrem
fratresque et omnem cognationem tuam congregaveris in domum
tuam.
</vers>
    <vers num="19"> Qui ostium domus tuæ egressus
fuerit, sanguis ipsius erit in caput eius, et nos erimus innoxii;
cunctorum autem sanguis, qui tecum fuerint in domo, redundabit in
caput nostrum, si eos aliquis tetigerit.
</vers>
    <vers num="20"> Quod si prodideris hoc verbum,
erimus mundi ab hoc iuramento, quo adiurasti nos ».
</vers>
    <vers num="21"> Et illa respondit:
« Sicut locuti estis, ita fiat ».
Dimittensque eos, ut pergerent, appendit funiculum coccineum in
fenestra.
</vers>
    <vers num="22"> Illi vero ambulantes pervenerunt ad
montana et manserunt ibi tres dies, donec reverterentur, qui
fuerant persecuti; quærentes enim per omnem viam non reppererunt
eos.
</vers>
    <vers num="23"> Duo viri reversi sunt et
descenderunt de monte et, transmisso Iordane, venerunt ad Iosue
filium Nun narraveruntque ei omnia, quæ acciderant sibi,
</vers>
    <vers num="24"> atque dixerunt:
« Tradidit Dominus in manus nostras omnem terram, et
timore prostrati sunt cuncti habitatores eius in conspectu
nostro ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Igitur Iosue de nocte consurgens
movit castra. Egredientes que de Settim venerunt ad Iordanem, ipse
et omnes filii Israel; et morati sunt ibi, antequam transirent.
</vers>
    <vers num="2"> Tribus diebus evolutis, transierunt
præfecti per castrorum medium
</vers>
    <vers num="3"> et præceperunt populo:
« Quando videritis arcam fœderis Domini Dei vestri et
sacerdotes stirpis leviticæ portantes eam, vos quoque consurgite
et sequimini eam
</vers>
    <vers num="4"> — sitque inter vos et arcam
spatium cubitorum duum fere milium, et cavete, ne appropinquetis ad
eam — ut sciatis per quam viam ingrediamini, quia prius non
ambulastis per eam ».
</vers>
    <vers num="5"> Dixitque Iosue ad populum:
« Sanctificamini; cras enim faciet Dominus inter vos
mirabilia ».
</vers>
    <vers num="6"> Et ait ad sacerdotes:
« Tollite arcam fœderis et præcedite
populum ». Qui tulerunt et ambulaverunt ante eos.
</vers>
    <vers num="7"> Dixitque Dominus ad Iosue:
« Hodie incipiam exaltare te coram omni Israel, ut
sciant quod, sicut cum Moyse fui, ita et tecum sim.
</vers>
    <vers num="8"> Tu autem præcipe sacerdotibus, qui
portant arcam fœderis, et dic eis: Cum veneritis ad oram aquæ
Iordanis, state in Iordane”.
</vers>
    <vers num="9"> Dixitque Iosue ad filios Israel:
« Accedite huc et audite verba Domini Dei
vestri ».
</vers>
    <vers num="10"> Et rursum: « In hoc,
inquit, scietis quod Deus vivens in medio vestri est et disperdet
in conspectu vestro Chananæum et Hetthæum, Hevæum et Pherezæum,
Gergesæum quoque et Amorræum et Iebusæum.
</vers>
    <vers num="11"> Ecce arca fœderis Domini omnis
terræ antecedet vos per Iordanem.
</vers>
    <vers num="12"> Parate duodecim viros de tribubus
Israel, singulos per singulas tribus;
</vers>
    <vers num="13"> et cum posuerint vestigia pedum
suorum sacerdotes, qui portant arcam Domini Dei universæ terræ,
in aquis Iordanis, aquæ, quæ inferiores sunt, decurrent, quæ
autem desuper veniunt, in una mole consistent ».
</vers>
    <vers num="14"> Igitur egressus est populus de
tabernaculis suis, ut transiret Iordanem; et sacerdotes, qui
portabant arcam fœderis, pergebant ante eum.
</vers>
    <vers num="15"> Veneruntque usque ad Iordanem et,
pedibus eorum in ora aquæ tinctis — Iordanis autem omnes
ripas alvei sui toto tempore messis impleverat —
</vers>
    <vers num="16"> steterunt aquæ desuper descendentes
in loco uno instar molis procul valde apud urbem, quæ vocatur
Adam, ex latere Sarthan; quæ autem inferiores erant, in mare
Arabæ, quod est mare Salsissimum, descenderunt, usquequo omnino
deficerent.
</vers>
    <vers num="17"> Populus autem incedebat contra
Iericho, et sacerdotes, qui portabant arcam fœderis Domini,
stabant super siccam humum in medio Iordanis firmiter, donec omnis
Israel compleret per arentem alveum transitum Iordanis.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Quibus transgressis, dixit Dominus
ad Iosue:
</vers>
    <vers num="2"> « Sumite vobis de populo
duodecim viros singulos per singulas tribus
</vers>
    <vers num="3"> et præcipite eis, ut tollant de
medio Iordanis alveo, ubi firmiter steterunt sacerdotum pedes,
duodecim lapides; quos portabitis vobiscum et ponetis in loco
castrorum, ubi fixeritis hac nocte tentoria ».
</vers>
    <vers num="4"> Vocavitque Iosue duodecim viros, quos
elegerat de filiis Israel, singulos de tribubus singulis,
</vers>
    <vers num="5"> et ait ad eos: « Ite ante
arcam Domini Dei vestri ad Iordanis medium et portate singuli
singulos lapides in umeris vestris, iuxta numerum tribuum filiorum
Israel,
</vers>
    <vers num="6"> ut sit hoc signum inter vos. Quando
interrogaverint vos filii vestri cras dicentes: “Quid sibi
volunt isti lapides?”,
</vers>
    <vers num="7"> respondebitis eis: Defecerunt aquæ
Iordanis ante arcam fœderis Domini, cum transiret eum; idcirco
positi sunt lapides isti in monumentum filiis Israel usque in
æternum ».
</vers>
    <vers num="8"> Fecerunt ergo filii Israel, sicut eis
præcepit Iosue, portantes de medio Iordanis alveo duodecim
lapides, ut ei Dominus imperarat, iuxta numerum tribuum filiorum
Israel, usque ad locum, in quo castrametati sunt; ibique posuerunt
eos.
</vers>
    <vers num="9"> Alios quoque duodecim lapides posuit
Iosue in medio Iordanis alveo, ubi steterunt sacerdotes, qui
portabant arcam fœderis; et sunt ibi usque in præsentem diem.
</vers>
    <vers num="10"> Sacerdotes autem, qui portabant
arcam, stabant in Iordanis medio, donec omnia complerentur, quæ
Iosue ut loqueretur ad populum præceperat Dominus secundum omnia,
quæ dixerat ei Moyses. Festinavitque populus et transiit.
</vers>
    <vers num="11"> Cumque transissent omnes, transivit
et arca Domini; sacerdotesque pergebant ante populum.
</vers>
    <vers num="12"> Filii quoque Ruben et Gad et dimidia
tribus Manasse armati præcedebant filios Israel, sicut eis
præceperat Moyses;
</vers>
    <vers num="13"> quadraginta fere milia expeditorum
ad pugnam incedebant coram Domino in campestria Iericho.
</vers>
    <vers num="14"> In illo die magnificavit Dominus
Iosue coram omni Israel, ut timerent eum, sicut timuerant Moysen,
omnibus diebus vitæ suæ.
</vers>
    <vers num="15"> Dixitque ad eum:
</vers>
    <vers num="16"> « Præcipe sacerdotibus,
qui portant arcam testimonii, ut ascendant de
Iordane ».
</vers>
    <vers num="17"> Qui præcepit eis dicens:
« Ascendite de Iordane ».
</vers>
    <vers num="18"> Cumque ascendissent portantes arcam
fœderis Domini et siccam humum calcare cœpissent, reversæ sunt
aquæ in alveum suum et fluebant sicut ante super omnes ripas
suas.
</vers>
    <vers num="19"> Populus autem ascendit de Iordane
decimo die mensis primi, et castrametati sunt in Galgalis, in
termino orientali Iericho.
</vers>
    <vers num="20"> Duodecim quoque lapides, quos de
Iordanis alveo sumpserant, posuit Iosue in Galgalis.
</vers>
    <vers num="21"> Et dixit ad filios Israel:
« Quando interrogaverint filii vestri cras patres suos
et dixerint eis: “Quid sibi volunt isti lapides?”,
</vers>
    <vers num="22"> docebitis eos atque dicetis: Per
arentem alveum transivit Israel Iordanem istum,
</vers>
    <vers num="23"> siccante Domino Deo vestro aquas
eius in conspectu vestro, donec transiretis,
</vers>
    <vers num="24"> sicut fecerat prius in mari Rubro,
quod siccavit coram nobis, donec transiremus,
</vers>
    <vers num="25"> ut cognoscant omnes terrarum populi
fortissimam Domini manum, et ut vos timeatis Dominum Deum vestrum
omni tempore ».</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Postquam ergo audierunt omnes
reges Amorræorum, qui habitabant trans Iordanem ad occidentalem
plagam, et cuncti reges Chanaan, qui propinqua possidebant Magno
mari loca, quod siccasset Dominus fluenta Iordanis coram filiis
Israel, donec transirent, dissolutum est cor eorum, et non remansit
in eis spiritus coram filiis Israel.
</vers>
    <vers num="2"> Eo tempore ait Dominus ad Iosue:
« Fac tibi cultros lapideos et circumcide iterum secundo
filios Israel ».
</vers>
    <vers num="3"> Fecit, quod iusserat Dominus, et
circumcidit filios Israel in colle Præputiorum.
</vers>
    <vers num="4"> Hæc autem causa est secundæ
circumcisionis: omnis populus, qui egressus est ex Ægypto, generis
masculini, universi bellatores viri mortui sunt in deserto in
via;
</vers>
    <vers num="5"> qui omnes circumcisi erant. Populus
autem, qui natus est in deserto, incircumcisus fuit.
</vers>
    <vers num="6"> Per quadraginta enim annos ambulabant
filii Israel, donec consumerentur omnes homines bellatores, qui non
audierant vocem Domini, et quibus iuraverat, ut non ostenderet eis
terram, super qua iuraverat patribus eorum, ut daret illis terram
lacte et melle manantem.
</vers>
    <vers num="7"> Horum filii in locum successerunt
patrum et circumcisi sunt a Iosue, quia, sicut nati fuerant, in
præputio erant, nec eos in via aliquis circumciderat.
</vers>
    <vers num="8"> Postquam autem omnes circumcisi sunt,
manserunt in eodem castrorum loco, donec sanarentur.
</vers>
    <vers num="9"> Dixitque Dominus ad Iosue:
« Hodie abstuli opprobrium Ægypti a vobis ».
Vocatumque est nomen loci illius Galgala usque in præsentem
diem.
</vers>
    <vers num="10"> Manseruntque filii Israel in
Galgalis et fecerunt Pascha quarta decima die mensis ad vesperum in
campestribus Iericho;
</vers>
    <vers num="11"> et comederunt de frugibus terræ a
die altero, azymos panes et polentam hoc ipso die.
</vers>
    <vers num="12"> Defecitque manna a die sequenti,
postquam comederunt de frugibus terræ, nec usi sunt ultra cibo
illo filii Israel, sed comederunt de frugibus terræ Chanaan in
anno illo.
</vers>
    <vers num="13"> Cum autem esset Iosue in agro urbis
Iericho, levavit oculos et vidit virum stantem contra se et
evaginatum tenentem gladium; perrexitque ad eum et ait:
« Noster es an adversariorum? ».
</vers>
    <vers num="14"> Qui respondit:
« Nequaquam, sed sum princeps exercitus Domini et nunc
veni ».
</vers>
    <vers num="15"> Cecidit Iosue pronus in terram et
adorans ait: « Quid Dominus meus loquitur ad servum
suum? ».
</vers>
    <vers num="16"> Et dixit princeps exercitus Domini
ad Iosue: « Solve calceamentum de pedibus tuis; locus
enim, in quo stas, sanctus est ». Fecitque Iosue, ut
sibi fuerat imperatum.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Iericho autem erat munita et
clausa coram filiis Israel, et nullus egredi audebat aut
ingredi.
</vers>
    <vers num="2"> Dixitque Dominus ad Iosue:
« Ecce dedi in manu tua Iericho et regem eius omnesque
fortes viros.
</vers>
    <vers num="3"> Circuite urbem cuncti bellatores
semel per diem: sic facietis sex diebus.
</vers>
    <vers num="4"> Septem sacerdotes portabunt septem
bucinas, cornua arietum, ante arcam fœderis. Die autem septimo
septies circuibitis civitatem, et sacerdotes clangent bucinis.
</vers>
    <vers num="5"> Cumque insonuerit vox tubæ longior
et in auribus vestris increpuerit, conclamabit omnis populus
vociferatione maxima, et muri funditus corruent civitatis;
ingredienturque singuli per locum, contra quem
steterint ».
</vers>
    <vers num="6"> Vocavit ergo Iosue filius Nun
sacerdotes et dixit ad eos: « Tollite arcam fœderis, et
septem alii sacerdotes tollant septem bucinas et incedant ante
arcam Domini ».
</vers>
    <vers num="7"> Ad populum quoque ait:
« Vadite et circuite civitatem, et viri armati
præcedant arcam Domini ».
</vers>
    <vers num="8"> Cumque Iosue verba finisset, septem
sacerdotes septem bucinis clangebant ante arcam fœderis
Domini,
</vers>
    <vers num="9"> omnisque armatus exercitus
præcedebat sacerdotes clangentes, reliquum vulgus arcam
sequebatur, ac bucinis omnia concrepabant.
</vers>
    <vers num="10"> Præceperat autem Iosue populo
dicens: « Non clamabitis, nec audietur vox vestra, neque
ullus sermo ex ore vestro egredietur, donec veniat dies, in quo
dicam vobis: Clamate et vociferamini ».
</vers>
    <vers num="11"> Circuivit ergo arca Domini civitatem
per diem, et reversi in castra pernoctaverunt ibi.
</vers>
    <vers num="12"> Igitur, Iosue de nocte consurgente,
tulerunt sacerdotes arcam Domini,
</vers>
    <vers num="13"> et septem ex eis septem bucinas,
cornua arietum, præcedebantque arcam Domini ambulantes atque
clangentes, et armatus populus ibat ante eos; vulgus autem reliquum
sequebatur arcam, bucinis personantibus.
</vers>
    <vers num="14"> Circuieruntque civitatem secundo die
semel et reversi sunt in castra; sic fecerunt sex diebus.
</vers>
    <vers num="15"> Die autem septimo, diluculo
consurgentes circuierunt urbem eodem modo septies; in illo die
tantum circuierunt urbem septies.
</vers>
    <vers num="16"> Cumque septimo circuitu clangerent
bucinis sacerdotes, dixit Iosue ad populum:
« Vociferamini! Tradidit enim vobis Dominus
civitatem.
</vers>
    <vers num="17"> Sitque civitas anathema, ipsa et
omnia, quæ in ea sunt, Domino; sola Rahab meretrix vivat cum
universis, qui cum ea in domo sunt: abscondit enim nuntios, quos
direximus.
</vers>
    <vers num="18"> Vos autem cavete, ne de anathemate
quippiam auferatis et sitis prævaricationis rei, et omnia castra
Israel anathema sint atque turbentur.
</vers>
    <vers num="19"> Quidquid auri et argenti fuerit et
vasorum æneorum ac ferri, Domino consecretur repositum in
thesauris eius ».
</vers>
    <vers num="20"> Igitur, omni vociferante populo et
clangentibus tubis, postquam in aures multitudinis vox sonitusque
increpuit, muri ilico corruerunt; et ascendit unusquisque per
locum, qui contra se erat, ceperuntque civitatem.
</vers>
    <vers num="21"> Et interfecerunt omnia, quæ erant
in ea, a viro usque ad mulierem, ab infante usque ad senem; boves
quoque et oves et asinos in ore gladii percusserunt.
</vers>
    <vers num="22"> Duobus autem viris, qui exploratores
missi fuerant, dixit Iosue: « Ingredimini domum mulieris
meretricis et producite eam et omnia, quæ illius sunt, sicut illi
iuramento firmastis ».
</vers>
    <vers num="23"> Ingressique iuvenes eduxerunt Rahab
et parentes eius, fratres quoque et cunctam supellectilem ac
cognationem illius et extra castra Israel manere fecerunt.
</vers>
    <vers num="24"> Urbem autem et omnia, quæ erant in
ea, succenderunt, absque argento et auro et vasis æneis ac ferro,
quæ in ærarium domus Domini consecrarunt.
</vers>
    <vers num="25"> Rahab vero meretricem et domum
patris eius et omnia, quæ habebat, fecit Iosue vivere; et
habitavit in medio Israel usque in præsentem diem, eo quod
absconderit nuntios, quos miserat Iosue, ut explorarent
Iericho.
In tempore illo imprecatus est Iosue dicens:
</vers>
    <vers num="26"> “Maledictus vir coram Domino,
qui suscitaverit et ædificaverit civitatem Iericho; in primogenito
suo fundamenta illius faciet et in novissimo liberorum ponet portas
eius ».
</vers>
    <vers num="27"> Fuit ergo Dominus cum Iosue, et
nomen eius in omni terra vulgatum est.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Filii autem Israel prævaricati
sunt mandatum et usurpaverunt de anathemate: nam Achan filius
Charmi filii Zabdi filii Zaræ de tribu Iudæ tulit aliquid de
anathemate. Iratusque est Dominus contra filios Israel.
</vers>
    <vers num="2"> Cumque mitteret Iosue de Iericho
viros contra Hai, quæ est iuxta Bethaven ad orientalem plagam
oppidi Bethel, dixit eis: « Ascendite et explorate
terram ». Qui præcepta complentes exploraverunt Hai
</vers>
    <vers num="3"> et reversi dixerunt ei:
« Non ascendat omnis populus, sed duo vel tria milia
virorum pergant et deleant civitatem. Noli vexare omnem populum
contra hostes paucissimos ».
</vers>
    <vers num="4"> Ascenderunt ergo tria fere milia
pugnatorum, qui statim terga verterunt coram viris urbis Hai,
</vers>
    <vers num="5"> qui percusserunt ex eis circiter
triginta et sex homines persecutique sunt eos de porta usque ad
Sabarim et percusserunt eos in descensu; pertimuitque cor populi et
instar aquæ liquefactum est.
</vers>
    <vers num="6"> Iosue vero scidit vestimenta sua et
cecidit pronus in terram coram arca Domini usque ad vesperum, tam
ipse quam omnes senes Israel; miseruntque pulverem super capita
sua.
</vers>
    <vers num="7"> Et dixit Iosue: « Heu,
Domine Deus, quid voluisti traducere populum istum Iordanem
fluvium, ut traderes nos in manus Amorræi et perderes? Utinam
mansissemus trans Iordanem!
</vers>
    <vers num="8"> Quæso, Domine, quid dicam videns
Israelem hostibus suis terga vertentem?
</vers>
    <vers num="9"> Audient Chananæi et omnes
habitatores terræ ac pariter conglobati circumdabunt nos atque
delebunt nomen nostrum de terra. Et quid facies magno nomini
tuo? ».
</vers>
    <vers num="10"> Dixitque Dominus ad Iosue:
« Surge! Cur iaces pronus in terra?
</vers>
    <vers num="11"> Peccavit Israel et prævaricatus est
pactum meum, quod mandaveram eis; tuleruntque de anathemate et
furati sunt atque mentiti et absconderunt inter vasa sua.
</vers>
    <vers num="12"> Nec poterunt filii Israel stare ante
hostes suos eosque fugient, quia facti sunt anathema; non ero ultra
vobiscum, donec conteratis anathema de medio vestri.
</vers>
    <vers num="13"> Surge! Sanctifica populum et dic
eis: Sanctificamini in crastinum. Hæc enim dicit Dominus, Deus
Israel: Anathema in medio tui est, Israel! Non poteris stare coram
hostibus tuis, donec auferatis anathema de medio vestri.
</vers>
    <vers num="14"> Accedetisque mane singuli per tribus
vestras; et quamcumque tribum Dominus designaverit, accedet per
cognationes suas et cognatio per domos domusque per viros:
</vers>
    <vers num="15"> et quicumque ille in hoc facinore
fuerit deprehensus, comburetur igni cum omnibus, quæ ipsius sunt,
quoniam prævaricatus est pactum Domini et fecit nefas in
Israel ».
</vers>
    <vers num="16"> Surgens itaque Iosue mane applicuit
Israel per tribus suas, et inventa est tribus Iudæ.
</vers>
    <vers num="17"> Quæ cum iuxta familias suas esset
oblata, inventa est familia Zaræ; illam quoque per domos offerens
repperit Zabdi.
</vers>
    <vers num="18"> Cuius domum in singulos dividens
viros invenit Achan filium Charmi filii Zabdi filii Zaræ de tribu
Iudæ.
</vers>
    <vers num="19"> Et ait Iosue ad Achan:
« Fili mi, da gloriam Domino, Deo Israel, et confitere
atque indica mihi quid feceris; ne abscondas ».
</vers>
    <vers num="20"> Responditque Achan Iosue et dixit
ei: « Vere ego peccavi Domino, Deo Israel, et sic et sic
feci:
</vers>
    <vers num="21"> Vidi enim inter spolia pallium de
Sennaar valde bonum et ducentos siclos argenti regulamque auream
quinquaginta siclorum; et concupiscens abstuli et abscondi in terra
contra medium tabernaculi mei argentumque subter ».
</vers>
    <vers num="22"> Misit ergo Iosue ministros, qui
currentes ad tabernaculum illius reppererunt cuncta abscondita in
eodem loco et argentum simul;
</vers>
    <vers num="23"> auferentesque de tentorio tulerunt
ea ad Iosue et ad omnes filios Israel proieceruntque ante
Dominum.
</vers>
    <vers num="24"> Tollens itaque Iosue Achan filium
Zaræ argentumque et pallium et auream regulam filiosque eius et
filias, boves et asinos et oves ipsumque tabernaculum et cunctam
supellectilem — et omnis Israel cum eo — duxerunt eos
ad vallem Achor,
</vers>
    <vers num="25"> ubi dixit Iosue: « Quia
turbasti nos, exturbet te Dominus in die hac ».
Lapidavitque eum omnis Israel; et cuncta, quæ illius erant, igne
consumpta sunt.
</vers>
    <vers num="26"> Congregaverunt quoque super eum
acervum magnum lapidum, qui permanet usque in præsentem diem. Et
aversus est furor Domini ab eis; vocatumque est nomen loci illius
vallis Achor usque hodie.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Dixit autem Dominus ad Iosue:
« Ne timeas neque formides; tolle tecum omnem
multitudinem pugnatorum et consurgens ascende in oppidum Hai: ecce
tradidi in manu tua regem eius et populum urbemque et terram
eius.
</vers>
    <vers num="2"> Faciesque urbi Hai et regi eius,
sicut fecisti Iericho et regi illius; prædam vero et omnia
animantia diripietis vobis. Pone insidias urbi post
eam ».
</vers>
    <vers num="3"> Surrexitque Iosue et omnis exercitus
bellatorum cum eo, ut ascenderent in Hai; et electa triginta milia
virorum fortium misit nocte
</vers>
    <vers num="4"> præcepitque eis dicens:
“Collocamini in insidiis post civitatem nec longius recedatis
ab illa; et eritis omnes parati.
</vers>
    <vers num="5"> Ego autem et reliqua multitudo, quæ
mecum est, accedemus ex adverso contra urbem; cumque exierint
contra nos sicut ante, fugiemus et terga vertemus,
</vers>
    <vers num="6"> donec persequentes ab urbe longius
protrahantur: putabunt enim nos fugere sicut prius.
</vers>
    <vers num="7"> Nobis ergo fugientibus et illis
sequentibus, consurgetis de insidiis et capietis civitatem;
tradetque eam Dominus Deus vester in manus vestras.
</vers>
    <vers num="8"> Cumque ceperitis, succendite eam;
secundum verbum Domini facietis. Ecce mandavi vobis”.
</vers>
    <vers num="9"> Dimisitque eos, et perrexerunt ad
insidiarum locum sederuntque inter Bethel et Hai ad occidentalem
plagam urbis Hai. Iosue autem nocte illa in medio mansit
populi.
</vers>
    <vers num="10"> Surgensque diluculo recensuit
populum et ascendit cum senioribus in fronte exercitus.
</vers>
    <vers num="11"> Cumque omnes pugnatores cum eo
ascendissent et appropinquassent civitati, steterunt ad
septentrionalem urbis plagam, inter quam et eos vallis media
erat.
</vers>
    <vers num="12"> Et elegit fere quinque milia viros
et posuit in insidiis inter Bethel et Hai ex occidentali parte
eiusdem civitatis.
</vers>
    <vers num="13"> Et posuit populus tota castra, quæ
erant in aquilone urbis, et agmen extremum ad occidentalem plagam
urbis. Abiit ergo Iosue nocte illa et stetit in vallis medio.
</vers>
    <vers num="14"> Quod cum vidisset rex Hai,
festinavit mane et egressus est cum omni exercitu civitatis
direxitque aciem contra Arabam ignorans quod post tergum laterent
insidiæ.
</vers>
    <vers num="15"> Iosue vero et omnis Israel cesserunt
loco simulantes metum et fugientes per solitudinis viam.
</vers>
    <vers num="16"> Et convocatus est totus populus, qui
erat in civitate, ad persequendum eos, et persecuti sunt eos.
Cumque recessissent a civitate,
</vers>
    <vers num="17"> et ne unus quidem in urbe Hai
remansisset, qui non persequeretur Israel, et apertam urbem
reliquissent,
</vers>
    <vers num="18"> dixit Dominus ad Iosue: “Leva
acinacem, quod in manu tua est, contra urbem Hai, quoniam tibi
tradam eam ».
</vers>
    <vers num="19"> Cumque elevasset acinacem ex adverso
civitatis, insidiæ, quæ latebant, surrexerunt confestim et
currentes ad civitatem ceperunt et cito succenderunt eam.
</vers>
    <vers num="20"> Viri autem civitatis, qui
persequebantur Iosue, respicientes et videntes fumum urbis ad
cælum usque conscendere, non potuerunt ultra huc illucque
diffugere, præsertim cum hi, qui simulaverant fugam et tendebant
ad solitudinem, contra persequentes conversi essent.
</vers>
    <vers num="21"> Vidensque Iosue et omnis Israel quod
capta esset civitas, et fumus urbis ascenderet, reversi
percusserunt viros Hai.
</vers>
    <vers num="22"> Siquidem et illi, qui ceperant et
succenderant civitatem, egressi sunt ex urbe in occursum eorum et
hostes medios habuerunt. Cum ergo ex utraque parte adversarii
cæderentur, ita ut nullus de tanta multitudine salvaretur,
</vers>
    <vers num="23"> regem quoque urbis Hai
apprehenderunt viventem et obtulerunt Iosue.
</vers>
    <vers num="24"> Igitur, omnibus habitatoribus Hai
interfectis, qui Israelem ad deserta tendentem fuerant persecuti,
et in eodem loco gladio corruentibus, reversi filii Israel
percusserunt civitatem ore gladii.
</vers>
    <vers num="25"> Erant autem, qui in eo die
conciderant, a viro usque ad mulierem duodecim milia hominum omnes
urbis Hai.
</vers>
    <vers num="26"> Iosue vero non contraxit manum, quam
in sublime porrexerat tenens acinacem, donec interficerentur omnes
habitatores Hai.
</vers>
    <vers num="27"> Iumenta tantum et prædam civitatis
diviserunt sibi filii Israel, sicut præceperat Dominus Iosue.
</vers>
    <vers num="28"> Qui succendit urbem et fecit eam
tumulum sempiternum, desolationem usque in præsentem diem.
</vers>
    <vers num="29"> Regem quoque eius suspendit in ligno
usque ad vesperum; et ad solis occasum præcepit Iosue, et
deposuerunt cadaver eius de ligno proieceruntque in ipso introitu
portæ civitatis, congesto super eum magno acervo lapidum, qui
permanet usque in præsentem diem.
</vers>
    <vers num="30"> Tunc ædificavit Iosue altare
Domino, Deo Israel, in monte Hebal,
</vers>
    <vers num="31"> sicut præceperat Moyses famulus
Domini filiis Israel, et scriptum est in volumine legis Moysi,
altare de lapidibus impolitis, quos ferrum non tetigit. Et
obtulerunt super eo holocausta Domino immolaveruntque pacificas
victimas.
</vers>
    <vers num="32"> Et scripsit ibi super lapides
exemplar legis Moysi, quod ille scripserat coram filiis Israel.
</vers>
    <vers num="33"> Omnis autem populus et maiores natu
præfectique ac iudices stabant ex utraque parte arcæ in conspectu
sacerdotum levitici generis, qui portabant arcam fœderis Domini,
ut advena ita et indigena. Media eorum pars iuxta montem Garizim et
media iuxta montem Hebal, sicut præceperat Moyses famulus Domini
ad benedicendum populo Israel primum;
</vers>
    <vers num="34"> post hæc legit omnia verba legis,
benedictionem et maledictionem, secundum cuncta, quæ scripta erant
in legis volumine.
</vers>
    <vers num="35"> Nihil ex his, quæ Moyses iusserat,
omisit legere, sed universa replicavit coram omni congregatione
Israel, mulieribus ac parvulis et advenis, qui inter eos
morabantur.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Quibus auditis, cuncti reges, qui
trans Iordanem versabantur in montanis et in Sephela, in omni
litore maris Magni, hi quoque, qui habitabant usque ad Libanum,
Hetthæus et Amorræus, Chananæus, Pherezæus et Hevæus et
Iebusæus
</vers>
    <vers num="2"> congregati sunt pariter, ut pugnarent
contra Iosue et Israel uno animo eademque sententia.
</vers>
    <vers num="3"> At hi, qui habitabant in Gabaon,
audientes cuncta, quæ fecerat Iosue Iericho et Hai,
</vers>
    <vers num="4"> et callide cogitantes tulerunt sibi
cibaria, saccos veteres asinis imponentes et utres vinarios
vetustos, scissos atque consutos,
</vers>
    <vers num="5"> calceamentaque perantiqua, quæ ad
indicium vetustatis pittaciis consuta erant, induti veteribus
vestimentis; panes quoque, quos portabant ob viaticum, duri erant
et in frusta comminuti.
</vers>
    <vers num="6"> Perrexeruntque ad Iosue, qui tunc
morabatur in castris Galgalæ, et dixerunt ei atque omni simul
Israeli: « De terra longinqua venimus pactum vobiscum
facere cupientes ». Responderuntque viri Israel ad
Hevæos atque dixerunt:
</vers>
    <vers num="7"> « Ne forte in medio nostri
habitetis, et non possimus fœdus inire vobiscum ».
</vers>
    <vers num="8"> At illi ad Iosue: « Servi,
inquiunt, tui sumus ». Quibus Iosue ait:
« Quinam estis et unde venistis? ».
</vers>
    <vers num="9"> Responderunt: « De terra
longinqua valde venerunt servi tui in nomine Domini Dei tui;
audivimus enim famam potentiæ eius, cuncta, quæ fecit in
Ægypto
</vers>
    <vers num="10"> et duobus Amorræorum regibus trans
Iordanem, Sehon regi Hesebon et Og regi Basan, qui erat in
Astharoth.
</vers>
    <vers num="11"> Dixeruntque nobis seniores et omnes
habitatores terræ nostræ: “Tollite in manibus cibaria in
viam et occurrite eis ac dicite: Servi vestri sumus; fœdus inite
nobiscum”.
</vers>
    <vers num="12"> En panes: quando egressi sumus de
domibus nostris, ut veniremus ad vos, calidos sumpsimus; nunc sicci
facti sunt et vetustate nimia comminuti.
</vers>
    <vers num="13"> Utres vini novos implevimus, nunc
rupti sunt et soluti; vestes et calceamenta, quibus induimur et
quæ habemus in pedibus, ob longitudinem largioris viæ trita sunt
et pæne consumpta ».
</vers>
    <vers num="14"> Susceperunt igitur viri de cibariis
eorum et os Domini non interrogaverunt.
</vers>
    <vers num="15"> Fecitque Iosue cum eis pacem et,
inito fœdere, pollicitus est quod viverent; principes quoque
cœtus iuraverunt eis.
</vers>
    <vers num="16"> Post dies autem tres initi fœderis,
audierunt quod in vicino et inter eos habitarent.
</vers>
    <vers num="17"> Moveruntque castra filii Israel et
venerunt ad civitates eorum die tertio, quarum hæc vocabula sunt:
Gabaon et Cephira et Beroth et Cariathiarim;
</vers>
    <vers num="18"> et non percusserunt eos filii
Israel, eo quod iurassent eis principes cœtus in nomine Domini,
Dei Israel. Murmuravit itaque omnis cœtus contra principes,
</vers>
    <vers num="19"> qui responderunt eis:
“Iuravimus illis in nomine Domini, Dei Israel, et idcirco non
possumus eos contingere.
</vers>
    <vers num="20"> Sed hoc faciemus eis: reserventur
quidem, ut vivant, ne contra nos ira Domini concitetur, si
peieraverimus;
</vers>
    <vers num="21"> sed sic vivant, ut in usus universæ
multitudinis ligna cædant aquasque comportent ».
Quibus hæc loquentibus,
</vers>
    <vers num="22"> vocavit Gabaonitas Iosue et dixit
eis: « Cur nos decipere fraude voluistis, ut diceretis:
“Procul valde habitamus a vobis”, cum in medio nostri
sitis?
</vers>
    <vers num="23"> Itaque sub maledictione eritis, et
non deficiet de stirpe vestra servus ligna cædens aquasque
comportans in domum Dei mei”.
</vers>
    <vers num="24"> Qui responderunt:
« Nuntiatum est nobis servis tuis, quod mandasset
Dominus Deus tuus Moysi servo suo, ut traderet vobis omnem terram
et disperderet cunctos habitatores eius; timuimus igitur valde pro
animabus nostris, vestro terrore compulsi, et hoc consilium
inivimus.
</vers>
    <vers num="25"> Nunc autem in manu tua sumus: quod
tibi bonum et rectum videtur, fac nobis ».
</vers>
    <vers num="26"> Fecit ergo Iosue, ut dixerat, et
liberavit eos de manu filiorum Israel, ut non occiderentur.
</vers>
    <vers num="27"> Decrevitque in illo die esse eos in
ministerium cuncti populi et altaris Domini cædentes ligna et
aquas comportantes usque in præsens tempus pro loco, quem Dominus
elegisset.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Quæ cum audisset Adonisedec rex
Ierusalem, quod scilicet cepisset Iosue Hai et subvertisset eam
— sicut enim fecerat Iericho et regi eius, sic fecit Hai et
regi illius — et quod pacem fecissent Gabaonitæ cum Israel
et essent in medio eorum,
</vers>
    <vers num="2"> timuerunt valde. Urbs enim magna erat
Gabaon, sicut una regalium civitatum, et maior oppido Hai, omnesque
viri eius bellatores fortissimi.
</vers>
    <vers num="3"> Misit ergo Adonisedec rex Ierusalem
ad Oham regem Hebron et ad Pharam regem Ierimoth, ad Iaphia quoque
regem Lachis et ad Dabir regem Eglon dicens:
</vers>
    <vers num="4"> « Ascendite ad me et ferte
præsidium, ut expugnemus Gabaon, quia fecit pacem cum Iosue et
filiis Israel ».
</vers>
    <vers num="5"> Congregati igitur ascenderunt quinque
reges Amorræorum: rex Ierusalem, rex Hebron, rex Ierimoth, rex
Lachis, rex Eglon simul cum exercitibus suis; et castrametati sunt
circa Gabaon oppugnantes eam.
</vers>
    <vers num="6"> Habitatores autem Gabaon miserunt ad
Iosue, qui tunc morabatur in castris apud Galgalam, et dixerunt ei:
« Ne retrahas manus tuas ab auxilio servorum tuorum!
Ascende cito et libera nos ferque præsidium: convenerunt enim
adversum nos omnes reges Amorræorum, qui habitant in
montanis ».
</vers>
    <vers num="7"> Ascenditque Iosue de Galgalis, et
omnis exercitus bellatorum cum eo, viri fortissimi.
</vers>
    <vers num="8"> Dixitque Dominus ad Iosue: “Ne
timeas eos! In manus enim tuas tradidi illos; nullus tibi ex eis
resistere poterit ».
</vers>
    <vers num="9"> Irruit itaque Iosue super eos repente
tota ascendens nocte de Galgalis,
</vers>
    <vers num="10"> et conturbavit eos Dominus a facie
Israel; contrivitque plaga magna in Gabaon ac persecutus est per
viam ascensus Bethoron et percussit usque Azeca et Maceda.
</vers>
    <vers num="11"> Cumque fugerent filios Israel et
essent in descensu Bethoron, Dominus misit super eos lapides magnos
de cælo usque Azeca, et mortui sunt multo plures lapidibus
grandinis, quam quos gladio percusserant filii Israel.
</vers>
    <vers num="12"> Tunc locutus est Iosue Domino in
die, qua tradidit Amorræum in conspectu filiorum Israel, dixitque
coram Israel:
« Sol, in Gabaon ne movearis,
et luna, in valle Aialon ».
</vers>
    <vers num="13"> Steteruntque sol et luna,
donec ulcisceretur se gens de inimicis suis.
Nonne scriptum est hoc in libro Iusti? Stetit itaque sol in medio
cæli et non festinavit occumbere spatio unius fere diei.
</vers>
    <vers num="14"> Non fuit antea et postea sicut dies
illa, obœdiente Domino voci hominis, quia Dominus pugnavit pro
Israel.
</vers>
    <vers num="15"> Reversusque est Iosue cum omni
Israel in castra Galgalæ.
</vers>
    <vers num="16"> Fugerant autem quinque reges et se
absconderant in spelunca urbis Maceda.
</vers>
    <vers num="17"> Nuntiatumque est Iosue quod inventi
essent quinque reges latentes in spelunca urbis Maceda.
</vers>
    <vers num="18"> Qui præcepit: « Volvite
saxa ingentia ad os speluncæ et ponite viros, qui clausos
custodiant.
</vers>
    <vers num="19"> Vos autem nolite stare, sed
persequimini hostes et extremos quoque fugientium cædite; ne
dimittatis eos urbium suarum intrare præsidia, quia tradidit eos
Dominus Deus vester in manus vestras ».
</vers>
    <vers num="20"> Cæsis igitur adversariis plaga
maxima usque ad internecionem, ut reliquiæ tantum ex eis effugere
possent in civitates munitas,
</vers>
    <vers num="21"> reversus est omnis exercitus ad
Iosue in Maceda ad castra, sani et integri; nullusque contra filios
Israel mutire ausus est.
</vers>
    <vers num="22"> Præcepitque Iosue dicens:
« Aperite os speluncæ et producite ad me quinque reges,
qui in ea latitant ».
</vers>
    <vers num="23"> Feceruntque sic et eduxerunt ad eum
quinque reges de spelunca: regem Ierusalem, regem Hebron, regem
Ierimoth, regem Lachis, regem Eglon.
</vers>
    <vers num="24"> Cumque educti essent ad eum, vocavit
omnes viros Israel et ait ad principes exercitus, qui secum erant:
“Accedite et ponite pedes super colla regum istorum”.
Qui cum accessissent et subiectorum colla pedibus calcarent,
</vers>
    <vers num="25"> rursum ait ad eos:
« Nolite timere nec paveatis; confortamini et estote
robusti! Sic enim faciet Dominus cunctis hostibus vestris, adversum
quos dimicatis ».
</vers>
    <vers num="26"> Percussitque Iosue et interfecit eos
atque suspendit super quinque ligna; fueruntque suspensi usque ad
vesperum.
</vers>
    <vers num="27"> Cumque occumberet sol, præcepit
Iosue, ut deponerent eos de lignis; et depositos proiecerunt in
speluncam, in qua latuerant, et posuerunt super os eius saxa
ingentia, quæ permanent usque in præsens.
</vers>
    <vers num="28"> Eodem quoque die Macedam cepit Iosue
et percussit eam in ore gladii regemque illius interfecit et omnes
habitatores eius; non dimisit in ea ullas reliquias fecitque regi
Maceda, sicut fecerat regi Iericho.
</vers>
    <vers num="29"> Transivit cum omni Israel de Maceda
in Lobna et pugnabat contra eam.
</vers>
    <vers num="30"> Quam tradidit Dominus cum rege suo
in manu Israel, percusseruntque urbem in ore gladii et omnes
habitatores eius; non dimiserunt in ea ullas reliquias feceruntque
regi Lobna, sicut fecerant regi Iericho.
</vers>
    <vers num="31"> De Lobna transivit Iosue in Lachis
cum omni Israel et, exercitu per gyrum disposito, oppugnabat
eam.
</vers>
    <vers num="32"> Tradiditque Dominus Lachis in manu
Israel, qui cepit eam die altero; atque percussit in ore gladii
omnemque animam, quæ fuerat in ea, sicut fecerat Lobna.
</vers>
    <vers num="33"> Eo tempore ascendit Horam rex Gazer,
ut auxiliaretur Lachis; quem percussit Iosue cum omni populo eius
usque ad internecionem.
</vers>
    <vers num="34"> Transivitque de Lachis in Eglon cum
omni Israel et circumdedit
</vers>
    <vers num="35"> atque expugnavit eam eadem die
percussitque in ore gladii omnes animas, quæ erant in ea, iuxta
omnia, quæ fecerat Lachis.
</vers>
    <vers num="36"> Ascendit quoque cum omni Israel de
Eglon in Hebron et pugnavit contra eam.
</vers>
    <vers num="37"> Cepitque eam et percussit in ore
gladii, regem quoque eius et omnia oppida eius universasque animas,
quæ ibi fuerant commoratæ; non reliquit ullas reliquias: sicut
fecerat Eglon, sic fecit et Hebron, cuncta, quæ in ea repperit,
consumens gladio.
</vers>
    <vers num="38"> Inde reversus cum omni Israel in
Dabir oppugnavit
</vers>
    <vers num="39"> et cepit eam; regem quoque eius et
omnia oppida eius percussit in ore gladii; non dimisit in ea ullas
reliquias: sicut fecerat Hebron et Lobna et regibus earum, sic
fecit Dabir et regi illius.
</vers>
    <vers num="40"> Percussit itaque Iosue omnem terram:
montanam et Nageb atque Sephelam et declivia cum regibus suis; non
dimisit in ea ullas reliquias, sed omne, quod spirare poterat,
interfecit, sicut præceperat Dominus, Deus Israel.
</vers>
    <vers num="41"> Et percussit eos a Cadesbarne usque
Gazam, omnem terram Gosen usque Gabaon,
</vers>
    <vers num="42"> universosque reges et regiones eorum
uno cepit impetu; Dominus enim, Deus Israel, pugnabat pro
Israel.
</vers>
    <vers num="43"> Reversusque est Iosue cum omni
Israel ad locum castrorum in Galgala.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Quæ cum audisset Iabin rex Asor,
misit ad Iobab regem Madon et ad regem Semeron atque ad regem
Achsaph,
</vers>
    <vers num="2"> ad reges quoque aquilonis, qui
habitabant in montanis et in Araba contra meridiem Chenereth, in
Sephela quoque et in regionibus Dor iuxta mare,
</vers>
    <vers num="3"> Chananæum in oriente et occidente,
et Amorræum atque Hetthæum ac Pherezæum et Iebusæum in
montanis, Hevæum quoque, qui habitabat ad radices Hermon in terra
Maspha.
</vers>
    <vers num="4"> Egressique sunt omnes cum turmis
suis, populus multus nimis sicut arena, quæ est in litore maris,
equi quoque et currus immensæ multitudinis;
</vers>
    <vers num="5"> conveneruntque omnes reges isti et
castrametati sunt in unum ad aquas Merom, ut pugnarent contra
Israel.
</vers>
    <vers num="6"> Dixitque Dominus ad Iosue: “Ne
timeas eos! Cras enim hac eadem hora ego tradam omnes istos occisos
in conspectu Israel: equos eorum subnervabis et currus igne
combures ».
</vers>
    <vers num="7"> Venitque Iosue et omnis exercitus cum
eo adversus illos ad aquas Merom subito, et irruerunt super
eos.
</vers>
    <vers num="8"> Tradiditque illos Dominus in manu
Israel; qui percusserunt eos et persecuti sunt usque ad Sidonem
magnam et Maserephoth in occidente campumque Maspha in oriente. Ita
percussit omnes, ut nullas dimitteret ex eis reliquias;
</vers>
    <vers num="9"> fecit sicut præceperat ei Dominus:
equos eorum subnervavit currusque combussit.
</vers>
    <vers num="10"> Reversusque tempore illo cepit Asor
et regem eius percussit gladio. Asor enim antiquitus inter omnia
regna hæc principatum tenebat.
</vers>
    <vers num="11"> Percussitque omnes animas, quæ
ibidem morabantur; non dimisit in ea ullas reliquias, sed usque ad
internecionem universa vastavit ipsamque urbem peremit
incendio.
</vers>
    <vers num="12"> Et omnes per circuitum civitates
regesque earum cepit, percussit atque delevit, sicut præceperat
Moyses famulus Domini.
</vers>
    <vers num="13"> Urbes tantum, quæ erant in tumulis
earum sitæ, non succendit Israel; unam Asor solam Iosue flamma
consumpsit.
</vers>
    <vers num="14"> Omnemque prædam istarum urbium ac
iumenta diviserunt sibi filii Israel, cunctis hominibus
interfectis; nullum vivum reliquerunt.
</vers>
    <vers num="15"> Sicut præceperat Dominus Moysi
servo suo, ita præcepit Moyses Iosue, et ille universa complevit;
non præteriit de universis mandatis ne unum quidem verbum, quod
iusserat Dominus Moysi.
</vers>
    <vers num="16"> Cepit itaque Iosue omnem terram
hanc, montanam et Nageb terramque Gosen et Sephelam et Arabam
montemque Israel et campestria eius,
</vers>
    <vers num="17"> a monte Calvo, qui ascendit Seir,
usque Baalgad in planitie Libani subter montem Hermon; omnes reges
eorum cepit, percussit et occidit.
</vers>
    <vers num="18"> Multo tempore pugnavit Iosue contra
reges istos.
</vers>
    <vers num="19"> Non fuit civitas, quæ fœdus iniret
cum filiis Israel, præter Hevæum, qui habitabat in Gabaon: omnes
bellando cepit.
</vers>
    <vers num="20"> Domini enim sententia fuerat, ut
indurarentur corda eorum, et pugnarent contra Israel et caderent et
non mererentur ullam clementiam ac perirent, sicut præceperat
Dominus Moysi.
</vers>
    <vers num="21"> In tempore illo venit Iosue et
interfecit Enacim de montanis Hebron et Dabir et Anab et de omni
monte Iudæ et Israel urbesque eorum delevit.
</vers>
    <vers num="22"> Non reliquit ullum de stirpe Enacim
in terra filiorum Israel, absque civitatibus Gaza et Geth et Azoto,
in quibus solis relicti sunt.
</vers>
    <vers num="23"> Cepit ergo Iosue omnem terram, sicut
locutus est Dominus ad Moysen, et tradidit eam in possessionem
filiis Israel secundum partes et tribus suas; quievitque terra a
prœliis.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Hi sunt reges, quos percusserunt
filii Israel et possederunt terram eorum trans Iordanem ad solis
ortum, a torrente Arnon usque ad montem Hermon et omnem orientalem
plagam Arabæ.
</vers>
    <vers num="2"> Sehon rex Amorræorum, qui habitavit
in Hesebon, dominatus est ab Aroer, quæ sita est super ripam
torrentis Arnon, et a media parte vallis et in dimidia parte Galaad
usque ad torrentem Iaboc, qui est terminus filiorum Ammon;
</vers>
    <vers num="3"> et in Araba usque ad mare Chenereth
in oriente et usque ad mare Arabæ, quod est mare Salsissimum, ad
orientalem plagam in via, quæ ducit Bethiesimoth, et in australi
parte, quæ iacet ad radices Phasga.
</vers>
    <vers num="4"> Terminus Og regis Basan de reliquiis
Raphaim, qui habitavit in Astharoth et in Edrai,
</vers>
    <vers num="5"> et dominatus est in monte Hermon et
in Salcha atque in universa Basan usque ad terminos Gesuri et
Maachathi et in dimidia parte Galaad usque ad terminos Sehon regis
Hesebon.
</vers>
    <vers num="6"> Moyses famulus Domini et filii Israel
percusserunt eos; tradiditque terram eorum Moyses in possessionem
Rubenitis et Gaditis et dimidiæ tribui Manasse.
</vers>
    <vers num="7"> Hi sunt reges terræ, quos percussit
Iosue et filii Israel trans Iordanem ad occidentalem plagam, a
Baalgad in campo Libani usque ad montem Calvum, qui ascendit in
Seir; tradiditque eam Iosue in possessionem tribubus Israel,
singulis partes suas,
</vers>
    <vers num="8"> tam in montanis quam in Sephela, in
Araba et in declivibus et in solitudine ac in Nageb; Hetthæus fuit
et Amorræus, Chananæus et Pherezæus, Hevæus et Iebusæus:
</vers>
    <vers num="9"> rex Iericho unus, rex Hai, quæ est
ex latere Bethel, unus,
</vers>
    <vers num="10"> rex Ierusalem unus, rex Hebron
unus,
</vers>
    <vers num="11"> rex Ierimoth unus, rex Lachis
unus,
</vers>
    <vers num="12"> rex Eglon unus, rex Gazer unus,
</vers>
    <vers num="13"> rex Dabir unus, rex Gader unus,
</vers>
    <vers num="14"> rex Horma unus, rex Arad unus,
</vers>
    <vers num="15"> rex Lobna unus, rex Odollam
unus,
</vers>
    <vers num="16"> rex Maceda unus, rex Bethel
unus,
</vers>
    <vers num="17"> rex Thapphua unus, rex Opher
unus,
</vers>
    <vers num="18"> rex Aphec unus, rex Saron unus,
</vers>
    <vers num="19"> rex Madon unus, rex Asor unus,
20 rex Semeron unus, rex Achsaph unus,
</vers>
    <vers num="21"> rex Thanach unus, rex Mageddo
unus,
</vers>
    <vers num="22"> rex Cedes unus, rex Iecnaam Carmeli
unus,
</vers>
    <vers num="23"> rex Dor et provinciæ Dor unus, rex
gentium Galgal unus,
</vers>
    <vers num="24"> rex Thersa unus: omnes reges
triginta unus.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Iosue senex provectæque ætatis
erat, et dixit Dominus ad eum: « Senuisti et longævus
es; terraque latissima adhuc superest, quæ necdum occupata
est.
</vers>
    <vers num="2"> Omnis videlicet Galilæa, regio
Philisthim et universa Gesuri,
</vers>
    <vers num="3"> a fluvio Sihor, qui est ad orientem
Ægypti, usque ad terminos Accaron contra aquilonem, terra
Chananæa, quæ in quinque principes Philisthim dividitur, Gazæos
et Azotios, Ascalonitas, Getthæos et Accaronitas ac Hevæi
</vers>
    <vers num="4"> meridie; et omnis terra Chanaan de
Ara Sidoniorum usque Apheca et terminos Amorræi;
</vers>
    <vers num="5"> et terra Gibliorum et omnis Libanus
in oriente a Baalgad sub monte Hermon usque ad introitum Emath,
</vers>
    <vers num="6"> omnes, qui habitant in monte a Libano
usque ad Maserephoth in occidente, universi Sidonii. Ego sum qui
delebo eos a facie filiorum Israel. Sorte tantum distribue terram
Israel in hereditatem, sicut præcepi tibi.
</vers>
    <vers num="7"> Et nunc divide terram hanc in
possessionem novem tribubus et dimidiæ tribui
Manasse ».
</vers>
    <vers num="8"> Cum qua Ruben et Gad possederunt
terram, quam tradidit eis Moyses famulus Domini trans fluenta
Iordanis ad orientalem plagam:
</vers>
    <vers num="9"> ab Aroer, quæ sita est in ripa
torrentis Arnon, et civitate in vallis medio, universaque
campestria Medaba usque Dibon;
</vers>
    <vers num="10"> et cunctas civitates Sehon regis
Amorræi, qui regnavit in Hesebon, usque ad terminos filiorum
Ammon;
</vers>
    <vers num="11"> et Galaad ac terminos Gesuri et
Maachathi omnemque montem Hermon et universam Basan usque
Salcha,
</vers>
    <vers num="12"> omne regnum Og in Basan, qui
regnavit in Astharoth et Edrai — ipse fuit de reliquiis
Raphaim —; percussitque eos Moyses atque delevit.
</vers>
    <vers num="13"> Non autem disperdiderunt filii
Israel Gesuri et Maachathi, et habitaverunt in medio Israel usque
in præsentem diem.
</vers>
    <vers num="14"> Tribui tantum Levi non dedit
possessionem, sed sacrificia Domini, Dei Israel: ipsa est eius
hereditas, sicut locutus est illi.
</vers>
    <vers num="15"> Dedit ergo Moyses possessionem
tribui filiorum Ruben iuxta cognationes suas.
</vers>
    <vers num="16"> Fuitque terminus eorum ab Aroer,
quæ sita est in ripa torrentis Arnon, et a civitate in valle
eiusdem torrentis media, et universa planities usque Medaba,
</vers>
    <vers num="17"> Hesebon cunctaque oppida eius, quæ
sunt in campestribus: Dibon et Bamothbaal et Bethbaalmeon
</vers>
    <vers num="18"> et Iasa et Cademoth et Mephaath,
</vers>
    <vers num="19"> Cariathaim et Sabama et Serethsahar
in monte convallis,
</vers>
    <vers num="20"> Bethphegor et declivia Phasga et
Bethiesimoth
</vers>
    <vers num="21"> et omnes urbes campestres
universumque regnum Sehon regis Amorræi, qui regnavit in Hesebon,
quem percussit Moyses, ipsum et principes Madian, Evi et Recem et
Sur et Hur et Rebe, duces Sehon habitatores terræ.
</vers>
    <vers num="22"> Et Balaam filium Beor hariolum
occiderunt filii Israel gladio cum ceteris interfectis.
</vers>
    <vers num="23"> Factusque est terminus filiorum
Ruben Iordanis fluvius. Hæc est possessio Rubenitarum per
cognationes suas, urbes et viculi earum.
</vers>
    <vers num="24"> Deditque Moyses tribui Gad, filiis
Gad, per cognationes suas possessionem, cuius hic est
</vers>
    <vers num="25"> terminus: Iazer et omnes civitates
Galaad dimidiaque pars terræ filiorum Ammon usque ad Aroer, quæ
est contra Rabba;
</vers>
    <vers num="26"> et ab Hesebon usque Ramothmaspha et
Betonim et a Mahanaim usque ad terminos Lodabar,
</vers>
    <vers num="27"> in valle quoque Betharan et
Bethnemra et Succoth et Saphon, reliqua pars regni Sehon regis
Hesebon; Iordanis et terminus usque ad extremam partem maris
Chenereth trans Iordanem ad orientalem plagam.
</vers>
    <vers num="28"> Hæc est possessio filiorum Gad per
familias suas, civitates et villæ earum.
</vers>
    <vers num="29"> Dedit Moyses et dimidiæ tribui
filiorum Manasse, iuxta cognationes suas possessionem:
</vers>
    <vers num="30"> Manasse, a Mahanaim universam Basan,
cunctum regnum Og regis Basan omnesque vicos Iair, qui sunt in
Basan, sexaginta oppida;
</vers>
    <vers num="31"> et dimidiam partem Galaad et
Astharoth et Edrai, urbes regni Og in Basan, filiis Machir filii
Manasse, dimidiæ parti filiorum Machir, iuxta cognationes
suas.
</vers>
    <vers num="32"> Hanc possessionem divisit Moyses in
campestribus Moab trans Iordanem contra Iericho ad orientalem
plagam.
</vers>
    <vers num="33"> Tribui autem Levi non dedit
possessionem, quoniam Dominus, Deus Israel, ipse est possessio
eius, ut locutus est illi.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Hoc est, quod hereditaverunt
filii Israel in terra Chanaan, quod dederunt eis Eleazar sacerdos
et Iosue filius Nun et principes familiarum tribuum Israel,
</vers>
    <vers num="2"> sorte omnia dividentes, sicut
præceperat Dominus in manu Moysi, novem tribubus et dimidiæ
tribui.
</vers>
    <vers num="3"> Duabus enim tribubus et dimidiæ
dederat Moyses trans Iordanem possessionem, absque Levitis, quibus
nihil dedit inter fratres suos;
</vers>
    <vers num="4"> sed sunt filii Ioseph in duas divisi
tribus, Manasse et Ephraim, nec acceperunt Levitæ aliam in terra
partem, nisi urbes ad habitandum et suburbana earum ad alenda
iumenta et pecora sua.
</vers>
    <vers num="5"> Sicut præceperat Dominus Moysi, ita
fecerunt filii Israel et diviserunt terram.
</vers>
    <vers num="6"> Accesserunt itaque filii Iudæ ad
Iosue in Galgala, locutusque est ad eum Chaleb filius Iephonne
Cenezæus: « Nosti quid locutus sit Dominus ad Moysen
hominem Dei de me et te in Cadesbarne.
</vers>
    <vers num="7"> Quadraginta annorum eram, quando me
misit Moyses famulus Domini de Cadesbarne, ut considerarem terram;
nuntiavique ei quod mihi verum videbatur.
</vers>
    <vers num="8"> Fratres autem mei, qui ascenderant
mecum, dissolverunt cor populi, et nihilominus ego adimplevi, ut
sequerer Dominum Deum meum.
</vers>
    <vers num="9"> Iuravitque Moyses in die illo dicens:
“Terra, quam calcavit pes tuus, erit possessio tua et
filiorum tuorum in æternum, quia adimplevisti, ut sequereris
Dominum Deum meum”.
</vers>
    <vers num="10"> Concessit ergo Dominus vitam mihi,
sicut pollicitus est, usque in præsentem diem. Quadraginta et
quinque anni sunt ex quo locutus est Dominus verbum istud ad
Moysen, quando ambulabat Israel per solitudinem; hodie octoginta
quinque annorum sum,
</vers>
    <vers num="11"> sic valens ut eo valebam tempore,
quando ad explorandum missus sum; illius in me temporis fortitudo
usque hodie perseverat tam ad bellandum quam ad gradiendum.
</vers>
    <vers num="12"> Da ergo mihi montem istum, quem
pollicitus est Dominus die illo, te quoque audiente quod Enacim ibi
sunt et urbes magnæ atque munitæ; si forte sit Dominus mecum, et
potuero delere eos, sicut promisit mihi ».
</vers>
    <vers num="13"> Benedixitque ei Iosue et tradidit
Hebron in possessionem;
</vers>
    <vers num="14"> atque ex eo fuit Hebron Chaleb filio
Iephonne Cenezæo usque in præsentem diem, quia adimplevit, ut
sequeretur Dominum, Deum Israel.
</vers>
    <vers num="15"> Nomen Hebron antea vocabatur
Cariatharbe (id est civitas Arbe), hominis maximi inter Enacim. Et
terra cessavit a prœliis.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Sors tribus filiorum Iudæ per
cognationes suas ista fuit: usque ad terminum Edom, ad desertum Sin
contra Nageb, usque ad extremam partem australis plagæ.
</vers>
    <vers num="2"> Terminus eius meridionalis a
summitate maris Salsissimi et a lingua eius, quæ respicit
meridiem.
</vers>
    <vers num="3"> Egrediturque contra ascensum Acrabbim
et pertransit in Sin ascenditque in meridie Cadesbarne et pervenit
in Esron ascendens ad Addar et vertitur in Carca;
</vers>
    <vers num="4"> atque inde pertransiens in Asemona
pervenit ad torrentem Ægypti; eruntque exitus eius ad mare Magnum:
hic erit vobis finis meridianæ plagæ.
</vers>
    <vers num="5"> Ab oriente vero terminus erit mare
Salsissimum usque ad extrema Iordanis. Terminus aquilonis a lingua
maris et ab extremis Iordanis
</vers>
    <vers num="6"> ascendit in Bethagla et transit ab
aquilone Betharaba ascendens ad lapidem Boen filii Ruben
</vers>
    <vers num="7"> et ascendens ad Dabir de valle Achor
et contra aquilonem vergens ad Galiloth (hi sunt circuli), qui sunt
ex adverso ascensionis Adommim, quæ est ab australi parte
torrentis, transit ad aquas, quæ vocantur fons Solis, et erunt
exitus eius ad fontem Rogel.
</vers>
    <vers num="8"> Ascenditque per convallem Benennom ex
latere Iebusæi ad meridiem — hæc est Ierusalem — et
inde se erigens ad verticem montis, qui est contra vallem Ennom ad
occidentem in extrema parte vallis Raphaim contra aquilonem;
</vers>
    <vers num="9"> pertransitque a vertice montis usque
ad fontem aquæ Nephtoa et pervenit usque ad vicos montis Ephron
inclinaturque in Baala, quæ est Cariathiarim.
</vers>
    <vers num="10"> Et vergit de Baala contra occidentem
usque ad montem Seir transitque iuxta latus montis Iarim ad
aquilonem — id est Cheslon — et descendit in Bethsames
transitque in Thamna
</vers>
    <vers num="11"> et pervenit ad latus septentrionale
Accaron inclinaturque in Sechron et transit montem Baala
pervenitque in Iebneel et finitur mari. Terminus occidentalis est
mare Magnum.
</vers>
    <vers num="12"> Hi sunt termini filiorum Iudæ per
circuitum in cognationibus suis.
</vers>
    <vers num="13"> Chaleb vero filio Iephonne dedit
partem in medio filiorum Iudæ, sicut præceperat Dominus Iosue:
Cariatharbe (id est civitas Arbe), patris Enac, ipsa est
Hebron.
</vers>
    <vers num="14"> Delevitque ex ea Chaleb tres filios
Enac: Sesai et Ahiman et Tholmai de stirpe Enac.
</vers>
    <vers num="15"> Atque inde conscendens venit ad
habitatores Dabir, quæ prius vocabatur Cariathsepher (id est
civitas Litterarum).
</vers>
    <vers num="16"> Dixitque Chaleb: « Qui
percusserit Cariathsepher et ceperit eam, dabo illi Axam filiam
meam uxorem ».
</vers>
    <vers num="17"> Cepitque eam Othoniel filius Cenez
frater Chaleb, deditque ei Axam filiam suam uxorem.
</vers>
    <vers num="18"> Quæ cum veniret, suasit viro suo,
ut peteret a patre suo agrum; descenditque de asino. Cui Chaleb:
« Quid habes? », inquit.
</vers>
    <vers num="19"> At illa respondit: « Da
mihi benedictionem. Terram Nageb arentem dedisti mihi; iunge et
irriguam ». Dedit itaque ei Chaleb irriguum superius et
inferius.
</vers>
    <vers num="20"> Hæc est possessio tribus filiorum
Iudæ per cognationes suas.
</vers>
    <vers num="21"> Erantque civitates ab extremis
partibus filiorum Iudæ iuxta terminos Edom in Nageb: Cabseel et
Eder et Iagur
</vers>
    <vers num="22"> et Cina et Dimona et Adada
</vers>
    <vers num="23"> et Cades et Asor et Iethnan,
</vers>
    <vers num="24"> Ziph et Telem et Baloth
</vers>
    <vers num="25"> et Asorhadatta et Carioth, Esron
— hæc est Asor —
</vers>
    <vers num="26"> Amam et Sama et Molada
</vers>
    <vers num="27"> et Asargadda et Hasemon et
Bethphelet
</vers>
    <vers num="28"> et Asarsual et Bersabee et
Baziothia,
</vers>
    <vers num="29"> Baala et Iim et Esem
30 et Eltholad et Cesil et Horma
</vers>
    <vers num="31"> et Siceleg et Madmena et
Sensenna
</vers>
    <vers num="32"> et Lebaoth et Selim et Enremmon:
omnes civitates viginti novem et villæ earum.
</vers>
    <vers num="33"> In campestribus vero: Esthaol et
Saraa et Asena
</vers>
    <vers num="34"> et Zanoa et Engannim, Thapphua et
Enaim,
</vers>
    <vers num="35"> Ierimoth et Odollam, Socho et
Azeca
</vers>
    <vers num="36"> et Saarim et Adithaim et Gedera et
Gederothaim: urbes quattuordecim et villæ earum.
</vers>
    <vers num="37"> Sanan et Hadasa et Magdalgad
</vers>
    <vers num="38"> et Delean et Maspha et Iecethel,
</vers>
    <vers num="39"> Lachis et Bascath et Eglon
</vers>
    <vers num="40"> et Chebbon et Lehemas et Cethlis
</vers>
    <vers num="41"> et Gederoth, Bethdagon et Naama et
Maceda: civitates sedecim et villæ earum.
</vers>
    <vers num="42"> Lobna et Ether et Asan
</vers>
    <vers num="43"> et Iephtha et Esna et Nesib
</vers>
    <vers num="44"> et Ceila et Achzib et Maresa:
civitates novem et villæ earum.
</vers>
    <vers num="45"> Accaron cum filiabus et villulis
suis;
</vers>
    <vers num="46"> ab Accaron usque ad mare: omnia,
quæ sunt ad latus Azoti, et viculos eorum,
</vers>
    <vers num="47"> Azotus cum filiabus et villulis
suis, Gaza cum filiabus et villulis suis usque ad torrentem
Ægypti, et mare Magnum terminus.
</vers>
    <vers num="48"> Et in monte: Samir et Iether et
Socho
</vers>
    <vers num="49"> et Danna et Cariathsenna —
hæc est Dabir —
</vers>
    <vers num="50"> et Anab et Esthemo et Anim
</vers>
    <vers num="51"> et Gosen et Helon et Gilo: civitates
undecim et villæ earum.
</vers>
    <vers num="52"> Arab et Duma et Esaan
</vers>
    <vers num="53"> et Ianum et Beththapphua et
Apheca
</vers>
    <vers num="54"> et Ammatha et Cariatharbe —
hæc est Hebron — et Sior: civitates novem et villæ
earum.
</vers>
    <vers num="55"> Maon et Carmel et Ziph et Iutta
</vers>
    <vers num="56"> et Iezrahel et Iucadam et Zanoa,
</vers>
    <vers num="57"> Accain, Gabaa et Thamna: civitates
decem et villæ earum.
</vers>
    <vers num="58"> Halhul, Bethsur et Gedor
</vers>
    <vers num="59"> et Mareth et Bethanoth et Eltecon:
civitates sex et villæ earum. Thecue et Ephratha — hæc est
Bethlehem — et Phegor et Etam et Culon et Tatam et Sores et
Carem et Gallim et Bether et Manahath: civitates undecim et villæ
earum.
</vers>
    <vers num="60"> Cariathbaal — hæc est
Cariathiarim (urbs Silvarum) — et Arebba: civitates duæ et
villæ earum.
</vers>
    <vers num="61"> In deserto: Betharaba, Meddin et
Sachacha
</vers>
    <vers num="62"> et Nebsan et civitas Salis et
Engaddi: civitates sex et villæ earum.
</vers>
    <vers num="63"> Iebusæum autem habitatorem
Ierusalem non potuerunt filii Iudæ delere; habitavitque Iebusæus
cum filiis Iudæ in Ierusalem usque in præsentem diem.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Cecidit quoque sors filiorum
Ioseph ab Iordane contra Iericho et aquas eius ab oriente,
solitudo, quæ ascendit de Iericho ad montem Bethel
</vers>
    <vers num="2"> et egreditur de Bethel Luz transitque
per terminum Arachitarum in Ataroth
</vers>
    <vers num="3"> et descendit ad occidentem ad
terminum Iephlethi usque ad terminos Bethoron inferioris et Gazer;
finiunturque regiones eius mari Magno.
</vers>
    <vers num="4"> Hereditaverunt illas filii Ioseph
Manasses et Ephraim.
</vers>
    <vers num="5"> Et factus est terminus filiorum
Ephraim per cognationes suas et possessio eorum contra orientem
Atarothaddar usque Bethoron superiorem;
</vers>
    <vers num="6"> egrediunturque confinia in mare,
Machmethath vero aquilonem respicit et vertitur terminus contra
orientem in Thanathselo et pertransit ab oriente Ianoe.
</vers>
    <vers num="7"> Descenditque de Ianoe in Ataroth et
Naaratha et pervenit in Iericho et egreditur ad Iordanem.
</vers>
    <vers num="8"> De Thapphua pertransit terminus ad
occidentem ad torrentem Cana, suntque egressus eius in mare: hæc
est possessio tribus filiorum Ephraim per familias suas,
</vers>
    <vers num="9"> urbesque separatæ filiis Ephraim in
medio possessionis filiorum Manasse, omnes urbes et villæ
earum.
</vers>
    <vers num="10"> Et non interfecerunt filii Ephraim
Chananæum, qui habitabat in Gazer; habitavitque Chananæus in
medio Ephraim usque in diem hanc et factus est tributarius.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Cecidit autem sors tribui Manasse
— ipse est enim primogenitus Ioseph —; Machir
primogenito Manasse patri Galaad, quia fuit vir pugnator, accepit
in possessionem Galaad et Basan.
</vers>
    <vers num="2"> Et reliqui filiorum Manasse
acceperunt iuxta familias suas: filii Abiezer et filii Helec et
filii Asriel et filii Sechem et filii Hepher et filii Semida: isti
sunt filii Manasse filii Ioseph, mares per cognationes suas.
</vers>
    <vers num="3"> Salphaad vero filio Hepher filii
Galaad filii Machir filii Manasse non erant filii, sed solæ
filiæ, quarum ista sunt nomina: Maala et Noa, Hegla et Melcha et
Thersa.
</vers>
    <vers num="4"> Veneruntque in conspectu Eleazari
sacerdotis et Iosue filii Nun et principum dicentes:
« Dominus præcepit per manum Moysi, ut daretur nobis
possessio in medio fratrum nostrorum ». Deditque eis
iuxta imperium Domini possessionem in medio fratrum patris
earum.
</vers>
    <vers num="5"> Et ceciderunt funiculi Manasse decem,
absque terra Galaad et Basan trans Iordanem.
</vers>
    <vers num="6"> Filiæ enim Manasse acceperunt
hereditatem in medio filiorum eius. Terra autem Galaad cecidit in
sortem filiorum Manasse, qui reliqui erant.
</vers>
    <vers num="7"> Fuitque terminus Manasse ab Aser:
Machmethath, quæ respicit Sichem et egreditur ad dextram in Iasib
apud fontem Thapphuæ.
</vers>
    <vers num="8"> Etenim in sorte Manasse ceciderat
terra Thapphuæ; Thapphua autem ipsa, quæ est iuxta terminos
Manasse, fuit filiis Ephraim.
</vers>
    <vers num="9"> Descenditque terminus ad torrentem
Cana. In meridie torrentis civitates sunt Ephraim in medio urbium
Manasse. Terminus Manasse est ab aquilone torrentis, et exitus eius
pergit ad mare,
</vers>
    <vers num="10"> ita ut ab austro sit possessio
Ephraim et ab aquilone Manasse, et utramque claudat mare, et
attingunt tribum Aser ab aquilone et tribum Issachar ab
oriente.
</vers>
    <vers num="11"> Fuitque hereditas Manasse in
Issachar et in Aser: Bethsan et filiæ eius et Ieblaam cum filiabus
suis et habitatores Dor cum filiabus suis, habitatores quoque Endor
cum filiabus suis; similiterque habitatores Thanach cum filiabus
suis et habitatores Mageddo cum filiabus suis et tertia pars
regionis Nopheth.
</vers>
    <vers num="12"> Nec potuerunt filii Manasse has
occupare civitates, sed Chananæus permansit in terra ista.
</vers>
    <vers num="13"> Postquam autem convaluerunt filii
Israel, subiecerunt Chananæos et fecerunt sibi tributarios nec
expulerunt eos.
</vers>
    <vers num="14"> Locutique sunt filii Ioseph ad Iosue
atque dixerunt: « Quare dedisti mihi possessionem sortis
et funiculi unius, cum sim tantæ multitudinis et benedixerit mihi
Dominus? ».
</vers>
    <vers num="15"> Ad quos Iosue ait: « Si
populus multus es, ascende in silvam et succide tibi spatia in
terra Pherezæi et Raphaim, quia angusta est tibi possessio montis
Ephraim ».
</vers>
    <vers num="16"> Cui responderunt filii Ioseph:
« Montana non sufficiunt nobis, et ferreis curribus
utuntur omnes Chananæi, qui habitant in terra campestri, Bethsan
cum filiabus suis et illi, qui sunt in planitie
Iezrahel ».
</vers>
    <vers num="17"> Dixitque Iosue ad domum Ioseph,
Ephraim et Manasse: “Populus multus es et magnæ
fortitudinis; non habebis sortem unam,
</vers>
    <vers num="18"> sed transibis ad montem et succides
tibi atque purgabis ad habitandum spatia; et poteris ultra
procedere cum subverteris Chananæum, qui ferreos habet currus et
est fortis ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Congregatique sunt omnes filii
Israel in Silo ibique fixerunt tabernaculum conventus, et fuit eis
terra subiecta.
</vers>
    <vers num="2"> Remanserant autem filiorum Israel
septem tribus, quæ necdum acceperant possessiones suas.
</vers>
    <vers num="3"> Ad quos Iosue ait:
« Usquequo marcetis ignavia et non intratis ad
possidendam terram, quam Dominus, Deus patrum vestrorum, dedit
vobis?
</vers>
    <vers num="4"> Eligite de singulis tribubus ternos
viros, ut mittam eos, et surgant atque circumeant terram et
describant eam iuxta numerum uniuscuiusque multitudinis referantque
ad me, quod descripserint.
</vers>
    <vers num="5"> Dividite vobis terram in septem
partes: Iudas sit in terminis suis in australi plaga, et domus
Ioseph in aquilone.
</vers>
    <vers num="6"> Reliquam terram in septem partes
describite; et huc afferetis ad me, ut coram Domino Deo nostro
mittam vobis hic sortem,
</vers>
    <vers num="7"> quia non est inter vos pars
Levitarum, sed sacerdotium Domini est eorum hereditas. Gad autem et
Ruben et dimidia tribus Manasse iam acceperant possessiones suas
trans Iordanem ad orientalem plagam, quas dedit eis Moyses famulus
Domini ».
</vers>
    <vers num="8"> Cumque surrexissent viri, ut
pergerent ad describendam terram, præcepit eis Iosue dicens:
“Circuite terram et describite eam ac revertimini ad me, ut
hic coram Domino in Silo mittam vobis sortem ».
</vers>
    <vers num="9"> Itaque perrexerunt et lustrantes
terram secundum urbes in septem partes diviserunt scribentes in
volumine; reversique sunt ad Iosue in castra Silo.
</vers>
    <vers num="10"> Qui misit eis sortes coram Domino in
Silo divisitque ibi terram filiis Israel secundum partes eorum.
</vers>
    <vers num="11"> Et ascendit sors prima filiorum
Beniamin per familias suas, ut possiderent terram inter filios
Iudæ et filios Ioseph.
</vers>
    <vers num="12"> Fuitque terminus eorum contra
aquilonem a Iordane pergens iuxta latus Iericho septentrionalis
plagæ et inde contra occidentem ad montana conscendens et
perveniens in solitudinem Bethaven;
</vers>
    <vers num="13"> atque pertransiens iuxta Luzam ad
meridiem — ipsa est Bethel — descendit in Atarothaddar
in montem, qui est ad meridiem Bethoron inferioris,
</vers>
    <vers num="14"> et inclinatur vergens contra mare ad
meridiem a monte, qui respicit Bethoron contra meridiem; suntque
exitus eius in Cariathbaal, quæ vocatur et Cariathiarim, urbem
filiorum Iudæ. Hæc est plaga ad occidentem.
</vers>
    <vers num="15"> In plaga autem ad meridiem, ex parte
Cariathiarim egreditur terminus in Gasim et pervenit usque ad
fontem aquarum Nephtoa
</vers>
    <vers num="16"> descenditque in extremam partem
montis, qui respicit vallem Benennom et est contra septentrionalem
plagam in extrema parte vallis Raphaim; descenditque in vallem
Ennom, iuxta latus Iebusæi ad austrum, et pervenit ad fontem
Rogel
</vers>
    <vers num="17"> transiens ad aquilonem et egrediens
ad Ensemes (id est fontem Solis). Et pertransit usque ad Galiloth
(hi sunt circuli), qui sunt e regione ascensus Adommim,
descenditque ad Abenboen (id est lapidem Boen) filii Ruben
</vers>
    <vers num="18"> et pertransit ex latere aquilonis
Betharaba descenditque in Arabam.
</vers>
    <vers num="19"> Et prætergreditur contra aquilonem
Bethagla; suntque exitus eius contra linguam maris Salsissimi ab
aquilone in fine Iordanis. Hæc est australis plaga.
</vers>
    <vers num="20"> Iordanis autem est terminus ab
oriente. Hæc est possessio filiorum Beniamin per terminos suos in
circuitu secundum familias suas.
</vers>
    <vers num="21"> Fueruntque civitates eius: Iericho
et Bethagla et Ameccasis
</vers>
    <vers num="22"> et Betharaba et Semaraim et
Bethel
</vers>
    <vers num="23"> et Avim et Phara et Ophra,
</vers>
    <vers num="24"> Capharemona et Ophni et Gabaa:
civitates duodecim et villæ earum.
</vers>
    <vers num="25"> Gabaon et Rama et Beroth
</vers>
    <vers num="26"> et Maspha et Cephira et Mosa
</vers>
    <vers num="27"> et Recem, Iaraphel et Tharala
</vers>
    <vers num="28"> et Sela, Eleph et Iebus, quæ est
Ierusalem, Gabaath et Cariath: civitates quattuordecim et villæ
earum. Hæc est possessio filiorum Beniamin iuxta familias
suas.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Et egressa est sors secunda fi
liorum Simeon per cognationes suas; fuitque hereditas
</vers>
    <vers num="2"> eorum in medio possessionis filiorum
Iudæ. Bersabee et Sama et Molada
</vers>
    <vers num="3"> et Asarsual et Bala et Esem
</vers>
    <vers num="4"> et Eltholad et Bethul et Horma
5 et Siceleg et Bethmarchaboth et Asarsusa
</vers>
    <vers num="6"> et Bethlebaoth et Sarohen: civitates
tredecim et villæ earum.
</vers>
    <vers num="7"> Ain et Remmon et Ethar et Asan:
civitates quattuor et villæ earum.
</vers>
    <vers num="8"> Omnes viculi per circuitum urbium
istarum usque ad Baalathbeer, Ramathnageb: hæc est hereditas
filiorum Simeon iuxta cognationes suas.
</vers>
    <vers num="9"> Sumpta est de funiculo filiorum
Iudæ, quia maior erat; et idcirco possederunt filii Simeon in
medio hereditatis eorum.
</vers>
    <vers num="10"> Ceciditque sors tertia filiorum
Zabulon per cognationes suas. Et factus est terminus possessionis
eorum usque Sarid
</vers>
    <vers num="11"> ascenditque contra occidentem et
Merala et pervenit in Debbaseth usque ad torrentem, qui est contra
Iecnaam,
</vers>
    <vers num="12"> et revertitur de Sarid contra
orientem in fines Ceseleththabor et egreditur ad Dabereth
ascenditque contra Iaphia.
</vers>
    <vers num="13"> Et inde pertransit usque ad
orientalem plagam Gethhepher, Etthacasin et egreditur in Remmon et
inclinatur in Noa;
</vers>
    <vers num="14"> et vergit ad aquilonem ad Hanathon.
Suntque egressus eius vallis Iephthael;
</vers>
    <vers num="15"> et Cateth et Naalol et Semeron et
Iedala et Bethlehem: civitates duodecim et villæ earum.
</vers>
    <vers num="16"> Hæc est hereditas tribus filiorum
Zabulon per cognationes suas, urbes et viculi earum.
</vers>
    <vers num="17"> Issachar egressa est sors quarta per
cognationes suas.
</vers>
    <vers num="18"> Fuitque eius hereditas Iezrahel et
Chasaloth et Sunam
</vers>
    <vers num="19"> et Hapharaim et Seon et
Anaharath
</vers>
    <vers num="20"> et Rabbith et Cesion et Abes
</vers>
    <vers num="21"> et Rameth et Engannim et Enhadda et
Bethpheses.
</vers>
    <vers num="22"> Et pervenit terminus eius usque
Thabor et Sehesima et Bethsames; suntque exitus eius ad Iordanem;
civitates sedecim et villæ earum.
</vers>
    <vers num="23"> Hæc est possessio filiorum Issachar
per cognationes suas, urbes et viculi earum.
</vers>
    <vers num="24"> Ceciditque sors quinta tribui
filiorum Aser per cognationes suas.
</vers>
    <vers num="25"> Fuitque terminus eorum Helcath et
Chali et Beten et Achsaph
</vers>
    <vers num="26"> et Elmelech et Amaad et Masal et
pervenit usque ad Carmelum in occidente et ad Sihorlabanath;
</vers>
    <vers num="27"> ac revertitur contra orientem in
Bethdagon et pertransit usque Zabulon et vallem Iephthael contra
aquilonem in Bethemec et Neiel. Egrediturque ad lævam Chabul
</vers>
    <vers num="28"> et Abran et Rohob et Hamon et Cana
usque ad Sidonem magnam
</vers>
    <vers num="29"> revertiturque in Rama usque ad
civitatem munitissimam Tyrum et revertitur in Hosa; suntque exitus
eius in mare; Mahaleb, Achazib
</vers>
    <vers num="30"> et Amma et Aphec et Rohob: civitates
viginti duæ et villæ earum.
</vers>
    <vers num="31"> Hæc est possessio filiorum Aser per
cognationes suas, urbes et viculi earum.
</vers>
    <vers num="32"> Filiorum Nephthali sexta sors
cecidit per familias suas.
</vers>
    <vers num="33"> Et cœpit terminus de Heleph et de
quercu in Saananim et Adamineceb et Iebnael usque Lecum et egressus
eius usque ad Iordanem;
</vers>
    <vers num="34"> revertiturque terminus contra
occidentem in Aznotthabor atque inde egreditur in Hucoc et attingit
Zabulon contra meridiem et Aser contra occidentem et Iordanem
contra ortum solis;
</vers>
    <vers num="35"> civitates munitissimæ Assedim, Ser
et Ammath, Reccath et Chenereth
</vers>
    <vers num="36"> et Edema et Rama, Asor
</vers>
    <vers num="37"> et Cedes et Edrai et Enasor,
</vers>
    <vers num="38"> Ieron et Magdalel, Horem et
Bethanath et Bethsames: civitates decem et novem et villæ
earum.
</vers>
    <vers num="39"> Hæc est possessio tribus filiorum
Nephthali per cognationes suas, urbes et viculi earum.
</vers>
    <vers num="40"> Tribui filiorum Dan per familias
suas egressa est sors septima.
</vers>
    <vers num="41"> Et fuit terminus possessionis eius
Saraa et Esthaol et Hirsemes (id est civitas Solis)
</vers>
    <vers num="42"> et Selebin et Aialon et Iethela
</vers>
    <vers num="43"> et Elon et Thamna et Accaron
44 et Elthece et Gebbethon et Baalath
</vers>
    <vers num="45"> et Iud et Benebarach et
Gethremmon
</vers>
    <vers num="46"> et Meiarcon et Areccon cum termino,
qui respicit Ioppen.
</vers>
    <vers num="47"> Et terminus filiorum Dan effugit ab
eis. Ascenderuntque filii Dan et pugnaverunt contra Lesem
ceperuntque eam; et percusserunt in ore gladii ac possederunt et
habitaverunt in ea, vocantes Lesemdan ex nomine Dan patris sui.
</vers>
    <vers num="48"> Hæc est possessio tribus filiorum
Dan per cognationes suas, urbes et viculi earum.
</vers>
    <vers num="49"> Cumque complessent terram sorte
dividere singulis per tribus suas, dederunt filii Israel
possessionem Iosue filio Nun in medio sui,
</vers>
    <vers num="50"> iuxta præceptum Domini, urbem quam
postulavit: Thamnathsare in monte Ephraim. Et ædificavit civitatem
habitavitque in ea.
</vers>
    <vers num="51"> Hæ sunt possessiones, quas sorte
diviserunt Eleazar sacerdos et Iosue filius Nun et principes
familiarum tribuum filiorum Israel in Silo coram Domino ad ostium
tabernaculi conventus; compleveruntque partiri terram.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Et locutus est Dominus ad Iosue
dicens: « Loquere filiis Israel et dic eis:
</vers>
    <vers num="2"> Separate vobis urbes fugitivorum, de
quibus locutus sum ad vos per manum Moysi,
</vers>
    <vers num="3"> ut confugiat ad eas, quicumque animam
percusserit per errorem nescius, et possit evadere iram proximi,
qui ultor est sanguinis.
</vers>
    <vers num="4"> Cum ad unam harum confugerit
civitatum, stabit ante portam civitatis et loquetur senioribus
urbis illius ea, quæ se comprobent innocentem; sicque suscipient
eum et dabunt ei locum ad habitandum.
</vers>
    <vers num="5"> Cumque ultor sanguinis eum fuerit
persecutus, non tradent in manus eius, quia ignorans percussit
proximum suum nec ante biduum triduumve eius probatur inimicus.
</vers>
    <vers num="6"> Et habitabit in civitate illa, donec
stet ante cœtum ad iudicium, causam reddens facti sui, donec
moriatur sacerdos magnus, qui fuerit in illo tempore. Tunc
revertetur homicida et ingredietur civitatem suam et domum suam, de
qua fugerat ».
</vers>
    <vers num="7"> Decreveruntque Cedes in Galilæa
montis Nephthali et Sichem in monte Ephraim et Cariatharbe —
ipsa est Hebron — in monte Iudæ;
</vers>
    <vers num="8"> et trans Iordanem contra orientalem
plagam Iericho statuerunt Bosor, quæ sita est in campestri
solitudine de tribu Ruben, et Ramoth in Galaad de tribu Gad et
Golan in Basan de tribu Manasse.
</vers>
    <vers num="9"> Hæ civitates constitutæ sunt
cunctis filiis Israel et advenis, qui habitant inter eos, ut
fugeret ad eas, qui animam nescius percussisset et non moreretur in
manu proximi effusum sanguinem vindicare cupientis, donec staret
ante populum expositurus causam suam.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Accesseruntque principes
familiarum Levi ad Eleazarum sacerdotem et Iosue filium Nun et ad
duces cognationum per singulas tribus filiorum Israel
</vers>
    <vers num="2"> locutique sunt ad eos in Silo terræ
Chanaan atque dixerunt: « Dominus præcepit per manum
Moysi, ut darentur nobis urbes ad habitandum et suburbana earum ad
alenda iumenta ».
</vers>
    <vers num="3"> Dederuntque filii Israel Levitis de
possessionibus suis, iuxta imperium Domini, civitates illas et
suburbana earum.
</vers>
    <vers num="4"> Egressaque est sors in familias
Caath: et acceperunt filii Aaron sacerdotis de tribubus Iudæ et
Simeon et Beniamin civitates tredecim.
</vers>
    <vers num="5"> Et reliqui filiorum Caath, id est
Levitæ, acceperunt de tribubus Ephraim et Dan et dimidia tribu
Manasse civitates decem.
</vers>
    <vers num="6"> Porro filiis Gerson egressa est sors,
ut acciperent de tribubus Issachar et Aser et Nephthali dimidiaque
tribu Manasse in Basan civitates numero tredecim.
</vers>
    <vers num="7"> Et filiis Merari per cognationes suas
de tribubus Ruben et Gad et Zabulon urbes duodecim.
</vers>
    <vers num="8"> Dederuntque filii Israel Levitis
civitates illas et suburbana earum, sicut præcepit Dominus per
manum Moysi, singulis sorte tribuentes.
</vers>
    <vers num="9"> De tribubus filiorum Iudæ et Simeon
dederunt civitates, quarum ista sunt nomina,
</vers>
    <vers num="10"> filiis Aaron ex familiis Caath
levitici generis — prima enim sors illis egressa est
—:
</vers>
    <vers num="11"> Cariatharbe (id est civitas Arbe),
patris Enac, quæ vocatur Hebron, in monte Iudæ et suburbana eius
per circuitum.
</vers>
    <vers num="12"> Agros vero et villas eius dederant
Chaleb filio Iephonne ad possidendum.
</vers>
    <vers num="13"> Dederunt ergo filiis Aaron
sacerdotis Hebron confugii civitatem ac suburbana eius et Lobnam
cum suburbanis suis
</vers>
    <vers num="14"> et Iether et Esthemo
</vers>
    <vers num="15"> et Helon et Dabir
16 et Ain et Iutta et Bethsames cum suburbanis suis: civitates
novem de tribubus illis duabus.
</vers>
    <vers num="17"> De tribu autem Beniamin Gabaon et
Gabaa
</vers>
    <vers num="18"> et Anathoth et Almath cum suburbanis
suis: civitates quattuor.
</vers>
    <vers num="19"> Omnes simul civitates filiorum Aaron
sacerdotis tredecim cum suburbanis suis.
</vers>
    <vers num="20"> Reliquis vero ex familiis filiorum
Caath Levitis hæc est data possessio:
</vers>
    <vers num="21"> de tribu Ephraim urbs confugii
Sichem cum suburbanis suis in monte Ephraim et Gazer
</vers>
    <vers num="22"> et Cibsaim et Bethoron cum
suburbanis suis: civitates quattuor.
</vers>
    <vers num="23"> De tribu quoque Dan Elthece et
Gebbethon
</vers>
    <vers num="24"> et Aialon et Gethremmon cum
suburbanis suis: civitates quattuor.
</vers>
    <vers num="25"> Porro de dimidia tribu Manasse
Thanach et Gethremmon cum suburbanis suis: civitates duæ.
</vers>
    <vers num="26"> Omnes civitates decem et suburbana
earum datæ sunt filiis Caath inferioris gradus.
</vers>
    <vers num="27"> Filiis quoque Gerson levitici
generis dederunt de dimidia tribu Manasse confugii civitatem Golan
in Basan et Astharoth cum suburbanis suis: civitates duas.
</vers>
    <vers num="28"> Porro de tribu Issachar Cesion et
Dabereth
</vers>
    <vers num="29"> et Iaramoth et Engannim cum
suburbanis suis: civitates quattuor.
</vers>
    <vers num="30"> De tribu autem Aser Masal et
Abdon
</vers>
    <vers num="31"> et Helcath et Rohob cum suburbanis
suis: civitates quattuor.
</vers>
    <vers num="32"> De tribu quoque Nephthali civitas
confugii Cedes in Galilæa et Ammothdor et Carthan cum suburbanis
suis: civitates tres.
</vers>
    <vers num="33"> Omnes urbes familiarum Gerson
tredecim cum suburbanis suis.
</vers>
    <vers num="34"> Filiis autem Merari Levitis
inferioris gradus per familias suas data est de tribu Zabulon
Iecnaam et Cartha
</vers>
    <vers num="35"> et Remmon et Naalol: civitates
quattuor cum suburbanis suis.
</vers>
    <vers num="36"> De tribu Ruben ultra Iordanem contra
Iericho civitas refugii Bosor in solitudine planitiei et Iasa
</vers>
    <vers num="37"> et Cademoth et Mephaath: civitates
quattuor cum suburbanis suis.
</vers>
    <vers num="38"> Et de tribu Gad civitas confugii
Ramoth in Galaad et Mahanaim
</vers>
    <vers num="39"> et Hesebon et Iazer: civitates
quattuor cum suburbanis suis.
</vers>
    <vers num="40"> Omnes urbes filiorum Merari per
familias reliquas de cognationibus Levitarum duodecim.
</vers>
    <vers num="41"> Itaque universæ civitates Levitarum
in medio possessionis filiorum Israel fuerunt quadraginta octo
</vers>
    <vers num="42"> cum suburbanis suis, singulæ cum
suburbanis suis in circuitu.
</vers>
    <vers num="43"> Deditque Dominus Israeli omnem
terram, quam traditurum se patribus eorum iuraverat, et possederunt
illam atque habitaverunt in ea.
</vers>
    <vers num="44"> Deditque Dominus eis requiem
secundum omnia, quæ iuraverat patribus eorum, nullusque eis
hostium resistere ausus est, sed cunctos in eorum dicionem
redegit.
</vers>
    <vers num="45"> Ne unum quidem verbum bonum, quod
locutus est ad domum Israel, irritum fuit, sed rebus expleta sunt
omnia. </vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Tunc vocavit Iosue Rubenitas et
Gaditas et dimidiam tribum Manasse
</vers>
    <vers num="2"> dixitque ad eos: “Fecistis
omnia, quæ vobis præcepit Moyses famulus Domini; mihi quoque in
omnibus, quæ præcepi vobis, obœdistis
</vers>
    <vers num="3"> nec reliquistis fratres vestros hoc
longo tempore usque in præsentem diem custodientes imperium Domini
Dei vestri.
</vers>
    <vers num="4"> Quia igitur dedit Dominus Deus vester
fratribus vestris quietem ac pacem, sicut eis pollicitus est,
revertimini nunc et ite in tabernacula vestra et in terram
possessionis, quam tradidit vobis Moyses famulus Domini trans
Iordanem;
</vers>
    <vers num="5"> ita dumtaxat ut custodiatis attente
et opere compleatis mandatum et legem, quam præcepit vobis Moyses
servus Domini, ut diligatis Dominum Deum vestrum et ambuletis in
omnibus viis eius et observetis mandata illius adhæreatisque ei ac
serviatis in omni corde et in omni anima vestra ».
</vers>
    <vers num="6"> Benedixitque eis Iosue et dimisit
eos, qui reversi sunt in tabernacula sua.
</vers>
    <vers num="7"> Dimidiæ autem tribui Manasse
possessionem Moyses dederat in Basan; et idcirco mediæ, quæ
superfuit, dedit Iosue sortem inter ceteros fratres suos trans
Iordanem ad occidentalem eius plagam. Cumque dimitteret eos in
tabernacula sua et benedixisset illis,
</vers>
    <vers num="8"> dixit ad eos: “Cum multis
divitiis revertimini ad sedes vestras, cum argento et auro,aere ac
ferro et veste multiplici; dividite prædam hostium cum fratribus
vestris ».
</vers>
    <vers num="9"> Reversique sunt et abierunt filii
Ruben et filii Gad et dimidia tribus Manasse a filiis Israel de
Silo, quæ sita est in Chanaan, ut intrarent Galaad terram
possessionis suæ, quam obtinuerant iuxta imperium Domini in manu
Moysi.
</vers>
    <vers num="10"> Cumque venissent ad circulos
Iordanis in terra Chanaan, ædificaverunt iuxta Iordanem altare
ingens aspectu.
</vers>
    <vers num="11"> Cum audissent filii Israel
ædificasse filios Ruben et Gad et dimidiam tribum Manasse altare e
regione terræ Chanaan ad Iordanis circulos ex adverso filiorum
Israel,
</vers>
    <vers num="12"> convenerunt omnes in Silo, ut
ascenderent et dimicarent contra eos.
</vers>
    <vers num="13"> Et interim miserunt ad illos in
terram Galaad Phinees filium Eleazari sacerdotem
</vers>
    <vers num="14"> et decem principes cum eo, singulos
de tribubus, unusquisque erat caput familiæ in cognationibus
Israel.
</vers>
    <vers num="15"> Qui venerunt ad filios Ruben et Gad
et dimidiam tribum Manasse in terram Galaad dixeruntque ad eos:
</vers>
    <vers num="16"> « Hæc mandat omnis
cœtus Domini: Quæ est ista transgressio? Cur reliquistis Dominum,
Deum Israel, ædificantes vobis altare sacrilegum et a cultu illius
recedentes?
</vers>
    <vers num="17"> An parum vobis est peccatum Phegor,
et usque in præsentem diem macula huius sceleris in nobis
permanet, et facta est plaga in cœtu Domini?
</vers>
    <vers num="18"> Et vos hodie reliquistis Dominum, et
factum est ut rebellaretis contra Dominum; et cras in universum
cœtum Israel eius ira desæviet.
</vers>
    <vers num="19"> Quod si putatis immundam esse terram
possessionis vestræ, transite ad terram possessionis Domini, in
qua habitaculum Domini est, et habitate inter nos; tantum ut contra
Dominum non rebelletis nec nos rebellare faciatis ædificantes
altare præter altare Domini Dei nostri.
</vers>
    <vers num="20"> Nonne Achan filius Zaræ præteriit
mandatum Domini de anathemate, et super omnem cœtum Israel ira
Domini incubuit? Et ille erat unus homo; atque utinam solus
perisset in scelere suo! ».
</vers>
    <vers num="21"> Responderuntque filii Ruben et Gad
et dimidia tribus Manasse principibus legationis Israel:
</vers>
    <vers num="22"> « Fortissimus Deus
Dominus, fortissimus Deus Dominus ipse novit, et Israel simul
intelleget: si rebellionis, si prævaricationis animo contra
Dominum hoc altare construximus, non salvet nos, sed puniat in
præsenti;
</vers>
    <vers num="23"> et si ea mente fecimus, ut recedamus
a Domino et holocausta et oblationes et pacificas victimas super eo
imponeremus, Dominus ipse quærat et iudicet;
</vers>
    <vers num="24"> et si non ea magis sollicitudine et
cogitatione fecimus hoc dicentes: Cras dicent filii vestri filiis
nostris: “Quid vobis et Domino, Deo Israel?
</vers>
    <vers num="25"> Terminum posuit Dominus inter nos et
vos, o filii Ruben et filii Gad, Iordanem fluvium, et idcirco
partem non habetis in Domino”; et per hanc occasionem
avertent filii vestri filios nostros a timore Domini. Putavimus
itaque melius
</vers>
    <vers num="26"> et diximus: Exstruamus nobis altare
non in holocausta neque ad victimas offerendas,
</vers>
    <vers num="27"> sed in testimonium inter nos et vos
et sobolem nostram vestramque progeniem, ut serviamus Domino, et
iuris nostri sit offerre holocausta et victimas et pacificas
hostias, et nequaquam dicant cras filii vestri filiis nostris:
“Non est vobis pars in Domino”.
</vers>
    <vers num="28"> Quod si voluerint dicere,
respondebunt eis: “Ecce similitudo altaris Domini, quam
fecerunt patres nostri non in holocausta neque in sacrificia, sed
in testimonium inter nos et vos”.
</vers>
    <vers num="29"> Absit a nobis hoc scelus, ut
recedamus a Domino et eius vestigia relinquamus, exstructo altari
ad holocausta et oblationes et victimas offerendas, præter altare
Domini Dei nostri, quod est ante habitaculum eius ».
</vers>
    <vers num="30"> Quibus auditis, Phinees sacerdos et
principes legationis Israel, qui erant cum eo, placati sunt et
verba filiorum Ruben et Gad et dimidiæ tribus Manasse libentissime
susceperunt;
</vers>
    <vers num="31"> dixitque Phinees filius Eleazar
sacerdos ad eos: « Nunc scimus quod nobiscum sit
Dominus, quoniam alieni estis a prævaricatione hac et liberastis
filios Israel de manu Domini ».
</vers>
    <vers num="32"> Reversusque est cum principibus a
filiis Ruben et Gad de terra Galaad in terram Chanaan ad filios
Israel et rettulit eis.
</vers>
    <vers num="33"> Placuitque sermo cunctis
audientibus, et laudaverunt Deum filii Israel; et nequaquam ultra
dixerunt, ut ascenderent contra eos in bellum et delerent terram,
in qua habitabant filii Ruben et Gad.
</vers>
    <vers num="34"> Vocaveruntque filii Ruben et filii
Gad altare, quod exstruxerant, Testem; dixerunt enim:
« Testis est inter nos quod Dominus ipse sit
Deus ».</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Evoluto autem multo tempore,
postquam pacem Dominus dederat Israeli ab omnibus in gyro
nationibus et Iosue iam longævo et persenilis ætatis,
</vers>
    <vers num="2"> vocavit Iosue omnem Israelem
maioresque natu et principes ac iudices et præfectos dixitque ad
eos: « Ego senui et progressioris ætatis sum,
</vers>
    <vers num="3"> vosque vidistis omnia, quæ fecerit
Dominus Deus vester cunctis nationibus istis, quomodo pro vobis
ipse pugnaverit.
</vers>
    <vers num="4"> Videte, sorte divisi vobis gentes,
quæ supersunt, in possessionem tribuum vestrarum, sicut omnes,
quas delevi, a Iordane usque ad mare Magnum in occidente.
</vers>
    <vers num="5"> Dominus Deus vester disperdet eas et
auferet a facie vestra, et possidebitis terram eorum, sicut vobis
pollicitus est.
</vers>
    <vers num="6"> Tantum confortamini, ut custodiatis
cuncta, quæ scripta sunt in volumine legis Moysi, et non
declinetis ab eis nec ad dexteram nec ad sinistram;
</vers>
    <vers num="7"> ne conveniatis cum gentibus, quæ
inter vos residuæ sunt, et iuretis in nomine deorum earum et
serviatis eis et adoretis illos;
</vers>
    <vers num="8"> sed adhæreatis Domino Deo vestro,
quod fecistis usque in diem hanc.
</vers>
    <vers num="9"> Et expulit Dominus in conspectu
vestro gentes magnas et robustissimas, et nullus vobis resistere
potuit:
</vers>
    <vers num="10"> unus e vobis persequitur hostium
mille viros, quia Dominus Deus vester pro vobis ipse pugnat, sicut
pollicitus est;
</vers>
    <vers num="11"> hoc tantum diligentissime
præcavete, ut diligatis Dominum Deum vestrum.
</vers>
    <vers num="12"> Quod si volueritis gentium harum,
quæ inter vos residuæ sunt, erroribus adhærere et cum eis
miscere conubia atque amicitias copulare,
</vers>
    <vers num="13"> iam nunc scitote quod Dominus Deus
vester non eas deleat ante faciem vestram; sed sint vobis in rete,
foveam ac laqueum et flagellum ex latere vestro, et spinæ in
oculis vestris, donec vos disperdat de terra hac optima, quam
tradidit vobis.
</vers>
    <vers num="14"> En ego hodie ingredior viam
universæ terræ; et toto animo cognoscetis quod de omnibus verbis
bonis, quæ Dominus Deus vester locutus est vobis, non præterierit
ne unum quidem incassum.
</vers>
    <vers num="15"> Sicut ergo implevit opere, quod
promisit, et prospera cuncta venerunt, sic adducet super vos
quidquid malorum comminatus est, donec vos disperdat de terra hac
optima, quam tradidit vobis.
</vers>
    <vers num="16"> Si præterieritis pactum Domini Dei
vestri, quod mandavit vobis, et servieritis diis alienis et
adoraveritis eos, consurget in vos furor Domini, et cito peribitis
ab hac terra optima, quam tradidit vobis ».</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Congregavitque Iosue omnes tribus
Israel in Sichem et vocavit maiores natu ac principes et iudices et
præfectos, steteruntque in conspectu Dei;
</vers>
    <vers num="2"> et ad totum populum sic locutus est:
« Hæc dicit Dominus, Deus Israel: Trans fluvium
habitaverunt patres vestri ab initio, Thare pater Abraham et
Nachor, servieruntque diis alienis.
</vers>
    <vers num="3"> Tuli ergo patrem vestrum Abraham de
Mesopotamiæ finibus et adduxi eum per totam terram Chanaan
multiplicavique semen eius.
</vers>
    <vers num="4"> Et dedi ei Isaac illique rursum dedi
Iacob et Esau; e quibus Esau dedi montem Seir ad possidendum, Iacob
vero et filii eius descenderunt in Ægyptum.
</vers>
    <vers num="5"> Misique Moysen et Aaron et percussi
Ægyptum signis, quæ feci in medio eius, et postea eduxi vos.
</vers>
    <vers num="6"> Eduxique patres vestros de Ægypto,
et venistis ad mare. Persecutique sunt Ægyptii patres vestros cum
curribus et equitatu usque ad mare Rubrum.
</vers>
    <vers num="7"> Clamaverunt autem ad Dominum, qui
posuit tenebras inter vos et Ægyptios et adduxit super eos mare et
operuit illos. Viderunt oculi vestri, quæ in Ægypto fecerim; et
habitastis in solitudine multo tempore.
</vers>
    <vers num="8"> Et introduxi vos ad terram Amorræi,
qui habitabat trans Iordanem; cumque pugnarent contra vos, tradidi
eos in manus vestras, et occupastis terram eorum atque
interfecistis illos.
</vers>
    <vers num="9"> Surrexit autem Balac filius Sephor
rex Moab et pugnavit contra Israelem; misitque et vocavit Balaam
filium Beor, ut malediceret vobis.
</vers>
    <vers num="10"> Et ego nolui audire eum, sed e
contrario benedixit vobis, et liberavi vos de manu eius.
</vers>
    <vers num="11"> Transistisque Iordanem et venistis
ad Iericho; pugnaveruntque contra vos viri civitatis illius,
Amorræus et Pherezæus et Chananæus et Hetthæus et Gergesæus et
Hevæus et Iebusæus; et tradidi illos in manus vestras.
</vers>
    <vers num="12"> Misique ante vos crabrones, et
eiecerunt eos coram vobis — duos reges Amorræorum —
non in gladio nec in arcu tuo.
</vers>
    <vers num="13"> Dedique vobis terram, de qua non
laborastis, et urbes, quas non ædificastis, et habitatis in eis,
vineas et oliveta, quæ non plantastis, et manducatis ex eis.
</vers>
    <vers num="14"> Nunc ergo timete Dominum et servite
ei perfecto corde atque verissimo; et auferte deos, quibus
servierunt patres vestri in Mesopotamia et in Ægypto, ac servite
Domino.
</vers>
    <vers num="15"> Sin autem malum vobis videtur, ut
Domino serviatis, eligite vobis hodie, cui servire vultis, utrum
diis, quibus servierunt patres vestri in Mesopotamia, an diis
Amorræorum, in quorum terra habitatis. Ego autem et domus mea
serviemus Domino ».
</vers>
    <vers num="16"> Responditque populus et ait:
« Absit a nobis, ut relinquamus Dominum et serviamus
diis alienis.
</vers>
    <vers num="17"> Dominus Deus noster ipse eduxit nos
et patres nostros de terra Ægypti, de domo servitutis; fecitque
videntibus nobis signa ingentia et custodivit nos in omni via, per
quam ambulavimus, et in cunctis populis, per quos transivimus;
</vers>
    <vers num="18"> et eiecit universas gentes,
Amorræum habitatorem terræ, quam nos intravimus. Serviemus igitur
etiam nos Domino, quia ipse est Deus noster ».
</vers>
    <vers num="19"> Dixitque Iosue ad populum:
« Non poteritis servire Domino. Deus enim sanctus et
Deus æmulator est nec ignoscet sceleribus vestris atque
peccatis.
</vers>
    <vers num="20"> Si dimiseritis Dominum et
servieritis diis alienis, convertet se et affliget vos atque
subvertet, postquam vobis præstiterit bona ».
</vers>
    <vers num="21"> Dixitque populus ad Iosue:
« Nequaquam, sed Domino serviemus ».
</vers>
    <vers num="22"> Et Iosue ad populum:
« Testes, inquit, vos estis contra vos quia ipsi
elegeritis vobis Dominum, ut serviatis ei ».
Responderuntque: « Testes ».
</vers>
    <vers num="23"> « Nunc ergo, ait, auferte
deos alienos de medio vestri et inclinate corda vestra ad Dominum,
Deum Israel”.
</vers>
    <vers num="24"> Dixitque populus ad Iosue:
“Domino Deo nostro serviemus; obœdientes erimus præceptis
eius ».
</vers>
    <vers num="25"> Percussit igitur Iosue in die illo
fœdus populo et proposuit ei præcepta atque iudicia in
Sichem.
</vers>
    <vers num="26"> Scripsitque verba hæc in volumine
legis Dei; et tulit lapidem pergrandem posuitque eum ibi subter
quercum, quæ erat in sanctuario Domini,
</vers>
    <vers num="27"> et dixit ad omnem populum:
« En lapis iste erit adversus vos in testimonium quia
audivit omnia verba Domini, quæ locutus est inter nos, ne forte
postea negare velitis et mentiri Domino Deo
vestro ».
</vers>
    <vers num="28"> Dimisitque populum, singulos in
possessionem suam.
</vers>
    <vers num="29"> Et post hæc mortuus est Iosue
filius Nun, servus Domini, centum decem annorum.
</vers>
    <vers num="30"> Sepelieruntque eum in finibus
possessionis suæ in Thamnathsare, quæ sita est in monte Ephraim a
septentrionali parte montis Gaas.
</vers>
    <vers num="31"> Servivitque Israel Domino cunctis
diebus Iosue et seniorum, qui longo vixerunt tempore post Iosue et
qui noverunt omnia opera Domini, quæ fecerat Israel.
</vers>
    <vers num="32"> Ossa quoque Ioseph, quæ tulerant
filii Israel de Ægypto, sepelierunt in Sichem, in parte agri, quem
emerat Iacob a filiis Hemmor patris Sichem centum argenteis, et
fuit in possessionem filiorum Ioseph.
</vers>
    <vers num="33"> Eleazar quoque filius Aaron mortuus
est; et sepelierunt eum in Gabaa Phinees filii eius, quæ data est
ei in monte Ephraim.</vers>
  </cap>
</romanliturgy>
