<?xml version="1.0" encoding="utf-8"?>
<romanliturgy lingua="la" elibro="lam">
  <titulum>Lamentationes</titulum>
  <subtitulum>Capitulum 1</subtitulum>
  <cap num="1">
    <vers num="1"> <cursiva>ALEPH</cursiva>. Quomodo sedet sola
civitas plena populo!
Facta est quasi vidua
domina gentium;
princeps provinciarum
facta est sub tributo.
</vers>
    <vers num="2"> <cursiva>BETH</cursiva>. Plorans plorat in nocte,
et lacrimæ eius in maxillis eius;
non est qui consoletur eam
ex omnibus caris eius:
omnes amici eius spreverunt eam
et facti sunt ei inimici.
</vers>
    <vers num="3"> <cursiva>GHIMEL</cursiva>. Migravit Iudas præ
afflictione
et multitudine servitutis;
habitat inter gentes
nec invenit requiem:
omnes persecutores eius apprehenderunt eam
inter angustias.
</vers>
    <vers num="4"> <cursiva>DALETH</cursiva>. Viæ Sion lugent,
eo quod non sint qui veniant ad sollemnitatem;
omnes portæ eius destructæ,
sacerdotes eius gementes,
virgines eius afflictæ,
et ipsa oppressa amaritudine.
</vers>
    <vers num="5"> <cursiva>HE</cursiva>. Facti sunt hostes eius in
caput,
inimici eius in securitate,
quia Dominus afflixit eam
propter multitudinem iniquitatum eius;
parvuli eius ducti sunt captivi
ante faciem tribulantis.
</vers>
    <vers num="6"> <cursiva>VAU</cursiva>. Et egressus est a filia Sion
omnis decor eius;
facti sunt principes eius velut cervi
non invenientes pascua
et abierunt absque fortitudine
ante faciem persequentis.
</vers>
    <vers num="7"> <cursiva>ZAIN</cursiva>. Recordata est Ierusalem
dierum afflictionis suæ et peregrinationis,
omnium desiderabilium suorum,
quæ habuerat a diebus antiquis,
cum caderet populus eius in manu hostili,
et non esset auxiliator;
viderunt eam hostes
et deriserunt interitum eius.
</vers>
    <vers num="8"> <cursiva>HETH</cursiva>. Peccatum peccavit
Ierusalem,
propterea abominabilis facta est;
omnes, qui glorificabant eam, spreverunt illam,
quia viderunt ignominiam eius:
ipsa autem gemens
conversa est retrorsum.
</vers>
    <vers num="9"> <cursiva>TETH</cursiva>. Sordes eius in fimbriis
eius,
nec recordata est finis sui;
deposita est vehementer,
non habens consolatorem.
« Vide, Domine, afflictionem meam, quoniam erectus est
inimicus! ».
</vers>
    <vers num="10"> <cursiva>IOD</cursiva>. Manum suam misit hostis
ad omnia desiderabilia eius,
quia vidit gentes
ingressas sanctuarium suum,
de quibus præceperas,
ne intrarent in ecclesiam tuam.
</vers>
    <vers num="11"> <cursiva>CAPH</cursiva>. Omnis populus eius gemens
et quærens panem;
dederunt pretiosa quæque pro cibo
ad refocillandam animam.
« Vide, Domine, et considera,
quoniam facta sum vilis!
</vers>
    <vers num="12"> <cursiva>LAMED</cursiva>. O vos omnes, qui transitis
per viam,
attendite et videte,
si est dolor sicut dolor meus,
quem paravit mihi,
quo afflixit me Dominus
in die iræ furoris sui.
</vers>
    <vers num="13"> <cursiva>MEM</cursiva>. De excelso misit ignem,
in ossa mea immisit eum;
expandit rete pedibus meis,
convertit me retrorsum:
posuit me desolatam,
tota die mærore confectam.
</vers>
    <vers num="14"> <cursiva>NUN</cursiva>. Vigilavit super iniquitates
meas,
in manu eius convolutæ sunt
et impositæ collo meo;
debilitavit virtutem meam:
dedit me Dominus in manu,
de qua non potero surgere.
</vers>
    <vers num="15"> <cursiva>SAMECH</cursiva>. Sprevit omnes fortes
meos
Dominus in medio mei;
vocavit adversum me conventum,
ut contereret iuvenes meos:
torcular calcavit Dominus
virgini filiæ Iudæ.
</vers>
    <vers num="16"> <cursiva>AIN</cursiva>. Idcirco ego plorans,
et oculus meus deducens aquas,
quia longe factus est a me consolator
reficiens animam meam;
facti sunt filii mei desolati,
quoniam invaluit inimicus ».
</vers>
    <vers num="17"> <cursiva>PHE</cursiva>. Expandit Sion manus suas,
non est qui consoletur eam;
mandavit Dominus adversum Iacob
in circuitu eius hostes eius:
facta est Ierusalem
quasi polluta menstruis inter eos.
</vers>
    <vers num="18"> <cursiva>SADE</cursiva>. « Iustus est
Dominus,
quia contra os eius rebellis fui.
Audite, obsecro, universi populi,
et videte dolorem meum:
virgines meæ et iuvenes mei
abierunt in captivitatem.
</vers>
    <vers num="19"> <cursiva>COPH</cursiva>. Vocavi amicos meos,
et ipsi deceperunt me;
sacerdotes mei et senes mei
in urbe consumpti sunt,
quia quæsierunt cibum sibi,
ut refocillarent animam suam.
</vers>
    <vers num="20"> <cursiva>RES</cursiva>. Vide, Domine, quoniam
tribulor;
efferbuerunt viscera mea,
subversum est cor meum in memetipsa,
quoniam valde rebellis fui;
foris orbavit me gladius
et domi mors.
</vers>
    <vers num="21"> <cursiva>SIN</cursiva>. Audi, quia ingemisco ego,
et non est qui consoletur me;
omnes inimici mei audierunt malum meum,
lætati sunt quoniam tu fecisti.
Adduc diem, quem proclamasti,
et fient similes mei.
</vers>
    <vers num="22"> <cursiva>THAU</cursiva>. Ingrediatur omne malum eorum
coram te,
et fac eis,
sicut fecisti mihi
propter omnes iniquitates meas;
multi enim gemitus mei,
et cor meum mærens ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> <cursiva>ALEPH</cursiva>. Quomodo obtexit caligine in
furore suo
Dominus filiam Sion!
Proiecit de cælo in terram
gloriam Israel
et non est recordatus scabelli pedum suorum
in die furoris sui.
</vers>
    <vers num="2"> <cursiva>BETH</cursiva>. Præcipitavit Dominus
nec pepercit omnia pascua Iacob;
destruxit in furore suo
munitiones filiæ Iudæ;
deiecit in terram, polluit
regnum et principes eius.
</vers>
    <vers num="3"> <cursiva>GHIMEL</cursiva>. Confregit in ira furoris
sui
omne cornu Israel;
avertit retrorsum dexteram suam
a facie inimici
et succendit in Iacob quasi ignem flammæ
devorantis in gyro.
</vers>
    <vers num="4"> <cursiva>DALETH</cursiva>. Tetendit arcum suum quasi
inimicus,
firmavit dexteram suam quasi hostis
et occidit omne,
quod pulchrum erat visu,
in tabernaculo filiæ Sion;
effudit quasi ignem indignationem suam.
</vers>
    <vers num="5"> <cursiva>HE</cursiva>. Factus est Dominus velut
inimicus,
deglutivit Israel,
deglutivit omnia mœnia eius,
dissipavit munitiones eius
et multiplicavit in filia Iudæ
mærorem et mæstitiam.
</vers>
    <vers num="6"> <cursiva>VAU</cursiva>. Et dissipavit quasi hortum
sæpem suam,
demolitus est tabernaculum suum; oblivioni tradidit Dominus in Sion
festivitatem et sabbatum
et despexit in indignatione furoris sui
regem et sacerdotem.
</vers>
    <vers num="7"> <cursiva>ZAIN</cursiva>. Reppulit Dominus altare
suum,
maledixit sanctuario suo;
tradidit in manu inimici
muros domorum eius:
vocem dederunt in domo Domini
sicut in die sollemni.
</vers>
    <vers num="8"> <cursiva>HETH</cursiva>. Cogitavit Dominus dissipare
murum filiæ Sion;
tetendit funiculum,
non avertit manum suam a perditione;
et in luctum redegit antemurale et murum:
pariter elanguerunt.
</vers>
    <vers num="9"> <cursiva>TETH</cursiva>. Defixæ sunt in terra portæ
eius;
perdidit et contrivit vectes eius.
Rex eius et principes eius in gentibus;
non est lex,
et prophetæ eius non invenerunt
visionem a Domino.
</vers>
    <vers num="10"> <cursiva>IOD</cursiva>. Sederunt in terra,
conticuerunt senes filiæ Sion,
consperserunt cinere capita sua,
accincti sunt ciliciis;
abiecerunt in terram capita sua
virgines Ierusalem.
</vers>
    <vers num="11"> <cursiva>CAPH</cursiva>. Defecerunt præ lacrimis oculi
mei,
efferbuerunt viscera mea;
effusum est in terra iecur meum
super contritione filiæ populi mei,
cum deficeret parvulus et lactans
in plateis oppidi.
</vers>
    <vers num="12"> <cursiva>LAMED</cursiva>. Matribus suis dixerunt:
« Ubi est triticum et vinum? »,
cum deficerent quasi vulnerati
in plateis civitatis,
cum exhalarent animas suas
in sinu matrum suarum.
</vers>
    <vers num="13"> <cursiva>MEM</cursiva>. Cui comparabo te vel cui
assimilabo te,
filia Ierusalem?
Cui exæquabo te et consolabor te, virgo filia Sion?
Magna est enim velut mare contritio tua;
quis medebitur tui?
</vers>
    <vers num="14"> <cursiva>NUN</cursiva>. Prophetæ tui viderunt tibi
falsa et stulta
nec aperiebant iniquitatem tuam,
ut converterent sortem tuam;
viderunt autem tibi oracula
mendacii et seductionis.
</vers>
    <vers num="15"> <cursiva>SAMECH</cursiva>. Plauserunt super te
manibus
omnes transeuntes per viam;
sibilaverunt et moverunt caput suum
super filiam Ierusalem:
« Hæccine est urbs, quam vocabant perfectum
decorem,
gaudium universæ terræ? ».
</vers>
    <vers num="16"> <cursiva>PHE</cursiva>. Aperuerunt super te os suum
omnes inimici tui;
sibilaverunt et fremuerunt dentibus
et dixerunt: « Devoravimus;
en ista est dies, quam exspectabamus:
invenimus, vidimus ».
</vers>
    <vers num="17"> <cursiva>AIN</cursiva>. Fecit Dominus, quæ
cogitavit;
complevit sermonem suum,
quem præceperat a diebus antiquis:
destruxit et non pepercit.
Et lætificavit super te inimicum
et exaltavit cornu hostium tuorum.
</vers>
    <vers num="18"> <cursiva>SADE</cursiva>. Clamet cor tuum ad Dominum
super muros filiæ Sion;
deduc quasi torrentem lacrimas
per diem et noctem.
Non des requiem tibi,
neque taceat pupilla oculi tui.
</vers>
    <vers num="19"> <cursiva>COPH</cursiva>. Consurge, lamentare in
nocte
in principio vigiliarum,
effunde sicut aquam cor tuum
ante conspectum Domini;
leva ad eum manus tuas
pro anima parvulorum tuorum,
qui defecerunt in fame
in capite omnium compitorum.
</vers>
    <vers num="20"> <cursiva>RES</cursiva>. « Vide, Domine, et
considera,
cui feceris ita;
ergone comedent mulieres fructum suum,
parvulos diligenter fovendos?
Num occidetur in sanctuario Domini
sacerdos et propheta?
</vers>
    <vers num="21"> <cursiva>SIN</cursiva>. Iacuerunt in terra foris
puer et senex;
virgines meæ et iuvenes mei
ceciderunt in gladio:
interfecisti in die furoris tui,
percussisti nec misertus es.
</vers>
    <vers num="22"> <cursiva>THAU</cursiva>. Vocasti quasi ad diem
sollemnem,
qui terrerent me de circuitu,
et non fuit in die furoris Domini,
qui effugeret et relinqueretur:
quos fovi et enutrivi,
inimicus meus consumpsit eos ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> <cursiva>ALEPH</cursiva>. Ego vir videns paupertatem
meam
in virga indignationis eius.
</vers>
    <vers num="2"> <cursiva>ALEPH</cursiva>. Me minavit et adduxit
in tenebras et non in lucem.
</vers>
    <vers num="3"> <cursiva>ALEPH</cursiva>. Tantum in me vertit et
convertit
manum suam tota die.
</vers>
    <vers num="4"> <cursiva>BETH</cursiva>. Consumpsit pellem meam et
carnem meam,
contrivit ossa mea.
</vers>
    <vers num="5"> <cursiva>BETH</cursiva>. Ædificavit in gyro meo
et circumdedit me felle et labore.
</vers>
    <vers num="6"> <cursiva>BETH</cursiva>. In tenebrosis collocavit me
quasi mortuos sempiternos.
</vers>
    <vers num="7"> <cursiva>GHIMEL</cursiva>. Circumædificavit adversum
me, ut non egrediar,
aggravavit compedem meum.
</vers>
    <vers num="8"> <cursiva>GHIMEL</cursiva>. Sed et cum clamavero et
rogavero,
exclusit orationem meam.
</vers>
    <vers num="9"> <cursiva>GHIMEL</cursiva>. Conclusit vias meas lapidibus
quadris,
semitas meas subvertit.
</vers>
    <vers num="10"> <cursiva>DALETH</cursiva>. Ursus insidians factus est
mihi,
leo in absconditis.
</vers>
    <vers num="11"> <cursiva>DALETH</cursiva>. Semitas meas subvertit et
confregit me,
posuit me desolatam.
</vers>
    <vers num="12"> <cursiva>DALETH</cursiva>. Tetendit arcum suum et
posuit me
quasi signum ad sagittam.
</vers>
    <vers num="13"> <cursiva>HE</cursiva>. Misit in renibus meis
filias pharetræ suæ.
</vers>
    <vers num="14"> <cursiva>HE</cursiva>. Factus sum in derisum omni
populo meo,
canticum eorum tota die.
</vers>
    <vers num="15"> <cursiva>HE</cursiva>. Replevit me amaritudinibus,
inebriavit me absinthio.
</vers>
    <vers num="16"> <cursiva>VAU</cursiva>. Et fregit in glarea dentes
meos,
depressit me cinere.
</vers>
    <vers num="17"> <cursiva>VAU</cursiva>. Et repulsa est a pace anima
mea,
oblitus sum bonorum.
</vers>
    <vers num="18"> <cursiva>VAU</cursiva>. Et dixi: « Periit
splendor meus et spes mea a Domino ».
</vers>
    <vers num="19"> <cursiva>ZAIN</cursiva>. Recordare paupertatis et
peregrinationis meæ,
absinthii et fellis.
</vers>
    <vers num="20"> <cursiva>ZAIN</cursiva>. Memoria memor est
et tabescit in me anima mea.
</vers>
    <vers num="21"> <cursiva>ZAIN</cursiva>. Hæc recolam in corde meo,
ideo sperabo.
</vers>
    <vers num="22"> <cursiva>HETH</cursiva>. Misericordiæ Domini, quia non
sumus consumpti,
quia non defecerunt miserationes eius.
</vers>
    <vers num="23"> <cursiva>HETH</cursiva>. Novæ sunt omni mane,
magna est fides tua.
</vers>
    <vers num="24"> <cursiva>HETH</cursiva>. « Pars mea Dominus,
dixit anima mea;
propterea exspectabo eum ».
</vers>
    <vers num="25"> <cursiva>TETH</cursiva>. Bonus est Dominus sperantibus
in eum,
animæ quærenti illum.
</vers>
    <vers num="26"> <cursiva>TETH</cursiva>. Bonum est præstolari cum
silentio
salutare Domini.
</vers>
    <vers num="27"> <cursiva>TETH</cursiva>. Bonum est viro, cum
portaverit
iugum ab adulescentia sua.
</vers>
    <vers num="28"> <cursiva>IOD</cursiva>. Sedebit solitarius et
tacebit,
cum istud imponitur ei.
</vers>
    <vers num="29"> <cursiva>IOD</cursiva>. Ponet in pulvere os suum,
si forte sit spes.
</vers>
    <vers num="30"> <cursiva>IOD</cursiva>. Dabit percutienti se
maxillam,
saturabitur opprobriis.
</vers>
    <vers num="31"> <cursiva>CAPH</cursiva>. Quia non repellet in
sempiternum
Dominus.
</vers>
    <vers num="32"> <cursiva>CAPH</cursiva>. Quia si afflixit, et
miserebitur
secundum multitudinem misericordiarum suarum.
</vers>
    <vers num="33"> <cursiva>CAPH</cursiva>. Non enim humiliat ex corde
suo
et affligit filios hominum.
</vers>
    <vers num="34"> <cursiva>LAMED</cursiva>. Conterere sub pedibus
suis
omnes vinctos terræ.
</vers>
    <vers num="35"> <cursiva>LAMED</cursiva>. Declinare iudicium viri
in conspectu vultus Altissimi.
</vers>
    <vers num="36"> <cursiva>LAMED</cursiva>. Pervertere hominem in iudicio
suo,
num Dominus hæc ignorat?
</vers>
    <vers num="37"> <cursiva>MEM</cursiva>. Quis est iste, qui dixit, et
factum est?
Dominus non iussit?
</vers>
    <vers num="38"> <cursiva>MEM</cursiva>. Ex ore Altissimi nonne
egrediuntur
et mala et bona?
</vers>
    <vers num="39"> <cursiva>MEM</cursiva>. Quid murmurabit homo
vivens,
vir pro peccatis suis?
</vers>
    <vers num="40"> <cursiva>NUN</cursiva>. « Scrutemur vias
nostras et quæramus
et revertamur ad Dominum.
</vers>
    <vers num="41"> <cursiva>NUN</cursiva>. Levemus corda nostra cum
manibus
ad Dominum in cælos.
</vers>
    <vers num="42"> <cursiva>NUN</cursiva>. Nos inique egimus et rebelles
fuimus;
idcirco tu inexorabilis fuisti.
</vers>
    <vers num="43"> <cursiva>SAMECH</cursiva>. Operuisti in furore et
percussisti nos;
occidisti nec pepercisti.
</vers>
    <vers num="44"> <cursiva>SAMECH</cursiva>. Opposuisti nubem tibi,
ne transeat oratio.
</vers>
    <vers num="45"> <cursiva>SAMECH</cursiva>. In eradicationem et
abiectionem posuisti nos
in medio populorum.
</vers>
    <vers num="46"> <cursiva>PHE</cursiva>. Aperuerunt super nos os
suum
omnes inimici nostri.
</vers>
    <vers num="47"> <cursiva>PHE</cursiva>. Formido et fovea facta est
nobis,
vastatio et contritio ».
</vers>
    <vers num="48"> <cursiva>PHE</cursiva>. Rivos aquarum deducit oculus
meus
in contritione filiæ populi mei.
</vers>
    <vers num="49"> <cursiva>AIN</cursiva>. Oculus meus lacrimas effundit
nec tacet,
eo quod non sit requies.
</vers>
    <vers num="50"> <cursiva>AIN</cursiva>. Donec respiciat et videat
Dominus de cælis.
</vers>
    <vers num="51"> <cursiva>AIN</cursiva>. Oculus meus affligit animam
meam
præ cunctis filiabus urbis meæ.
</vers>
    <vers num="52"> <cursiva>SADE</cursiva>. Venatione venati sunt me quasi
avem
inimici mei gratis.
</vers>
    <vers num="53"> <cursiva>SADE</cursiva>. Perdiderunt in lacu vitam
meam
et iecerunt lapides super me.
</vers>
    <vers num="54"> <cursiva>SADE</cursiva>. Inundaverunt aquæ super caput
meum,
dixi: « Perii ».
</vers>
    <vers num="55"> <cursiva>COPH</cursiva>. Invocavi nomen tuum,
Domine,
de profunditate lacus.
</vers>
    <vers num="56"> <cursiva>COPH</cursiva>. Vocem meam audisti:
« Ne avertas
aurem tuam a singultu meo et clamoribus ».
</vers>
    <vers num="57"> <cursiva>COPH</cursiva>. Appropinquasti in die, quando
invocavi te,
dixisti: « Ne timeas ».
</vers>
    <vers num="58"> <cursiva>RES</cursiva>. Iudicasti, Domine, causam
animæ meæ,
redemisti vitam meam.
</vers>
    <vers num="59"> <cursiva>RES</cursiva>. Vidisti, Domine, afflictionem
meam;
iudica iudicium meum.
</vers>
    <vers num="60"> <cursiva>RES</cursiva>. Vidisti omnem furorem eorum,
universas cogitationes eorum adversum me.
</vers>
    <vers num="61"> <cursiva>SIN</cursiva>. Audisti opprobrium eorum,
Domine,
omnes cogitationes eorum adversum me.
</vers>
    <vers num="62"> <cursiva>SIN</cursiva>. Labia insurgentium mihi et
meditationes eorum
adversum me tota die.
</vers>
    <vers num="63"> <cursiva>SIN</cursiva>. Sessionem eorum et
resurrectionem eorum vide;
ego sum psalmus eorum.
</vers>
    <vers num="64"> <cursiva>THAU</cursiva>. Reddes eis vicem, Domine,
iuxta opera manuum suarum.
</vers>
    <vers num="65"> <cursiva>THAU</cursiva>. Dabis eis duritiam cordis,
exsecrationem tuam.
</vers>
    <vers num="66"> <cursiva>THAU</cursiva>. Persequeris in furore et
conteres eos
sub cælis tuis, Domine.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> <cursiva>ALEPH</cursiva>. Quomodo obscuratum est
aurum,
mutatum est obryzum optimum!
Dispersi sunt lapides sancti
in capite omnium platearum.
</vers>
    <vers num="2"> <cursiva>BETH</cursiva>. Filii Sion incliti
et ponderati auro primo,
quomodo reputati sunt in vasa testea,
opus manuum figuli!
</vers>
    <vers num="3"> <cursiva>GHIMEL</cursiva>. Sed et thœs nudaverunt
mammam,
lactaverunt catulos suos;
filia populi mei crudelis
quasi struthio in deserto.
</vers>
    <vers num="4"> <cursiva>DALETH</cursiva>. Adhæsit lingua lactantis
ad palatum eius in siti;
parvuli petierunt panem,
et non erat qui frangeret eis.
</vers>
    <vers num="5"> <cursiva>HE</cursiva>. Qui vescebantur voluptuose,
interierunt in viis;
qui nutriebantur in coccinis,
amplexati sunt stercora.
</vers>
    <vers num="6"> <cursiva>VAU</cursiva>. Et maior effecta est iniquitas
filiæ populi mei
peccato Sodomæ,
quæ subversa est in momento,
et non laborabant in ea manus.
</vers>
    <vers num="7"> <cursiva>ZAIN</cursiva>. Candidiores nazaræi eius
nive,
nitidiores lacte,
rubicundiores in corpore coralliis,
sapphirus aspectus eorum.
</vers>
    <vers num="8"> <cursiva>HETH</cursiva>. Denigrata est super carbones
facies eorum,
et non sunt cogniti in plateis:
adhæsit cutis eorum ossibus,
aruit et facta est quasi lignum.
</vers>
    <vers num="9"> <cursiva>TETH</cursiva>. Melius fuit occisis gladio
quam interfectis fame,
quoniam isti extabuerunt consumpti
a sterilitate terræ.
</vers>
    <vers num="10"> <cursiva>IOD</cursiva>. Manus mulierum
misericordium
coxerunt filios suos:
facti sunt cibus earum
in contritione filiæ populi mei.
</vers>
    <vers num="11"> <cursiva>CAPH</cursiva>. Complevit Dominus furorem
suum,
effudit iram indignationis suæ;
et succendit ignem in Sion,
qui devoravit fundamenta eius.
</vers>
    <vers num="12"> <cursiva>LAMED</cursiva>. Non crediderunt reges
terræ
et universi habitatores orbis,
quoniam ingrederetur hostis et inimicus
per portas Ierusalem.
</vers>
    <vers num="13"> <cursiva>MEM</cursiva>. Propter peccata prophetarum
eius
et iniquitates sacerdotum eius,
qui effuderunt in medio eius
sanguinem iustorum.
</vers>
    <vers num="14"> <cursiva>NUN</cursiva>. Erraverunt cæci in
plateis,
polluti sunt in sanguine,
ita ut nemo posset attingere
lacinias eorum.
</vers>
    <vers num="15"> <cursiva>SAMECH</cursiva>. « Recedite!
Pollutus est », clamaverunt eis;
« Recedite, abite, nolite tangere! ».
Cum fugerent et errarent, dixerunt inter gentes:
« Non addent ultra ut incolant ».
</vers>
    <vers num="16"> <cursiva>PHE</cursiva>. Facies Domini dispersit
eos,
non addet ut respiciat eos;
facies sacerdotum non respexerunt
neque senum miserti sunt.
</vers>
    <vers num="17"> <cursiva>AIN</cursiva>. Adhuc deficiunt oculi
nostri
ad auxilium nostrum vanum?
In specula nostra respeximus
ad gentem, quæ salvare non potest.
</vers>
    <vers num="18"> <cursiva>SADE</cursiva>. Insidiati sunt vestigiis
nostris,
ne iremus per plateas nostras.
« Appropinquavit finis noster, completi sunt dies
nostri,
quia venit finis noster ».
</vers>
    <vers num="19"> <cursiva>COPH</cursiva>. Velociores fuerunt
persecutores nostri
aquilis cæli;
super montes persecuti sunt nos,
in deserto insidiati sunt nobis.
</vers>
    <vers num="20"> <cursiva>RES</cursiva>. Spiritus oris nostri, unctus
Domini,
captus est in foveis eorum,
de quo dicebamus: « Sub umbra sua
vivemus in gentibus ».
</vers>
    <vers num="21"> <cursiva>SIN</cursiva>. Gaude et lætare, filia
Edom,
quæ habitas in terra Us;
ad te quoque perveniet calix,
inebriaberis atque nudaberis.
</vers>
    <vers num="22"> <cursiva>THAU</cursiva>. Completa est iniquitas tua,
filia Sion,
non addet ultra ut transmigret te;
visitavit iniquitatem tuam, filia Edom,
discooperuit peccata tua.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Recordare, Domine, quid acciderit
nobis;
intuere et respice opprobrium nostrum.
</vers>
    <vers num="2"> Hereditas nostra versa est ad
alienos,
domus nostræ ad extraneos.
</vers>
    <vers num="3"> Pupilli facti sumus absque patre,
matres nostræ quasi viduæ.
</vers>
    <vers num="4"> Aquam nostram pecunia bibimus,
ligna nostra pretio comparamus.
</vers>
    <vers num="5"> Iugum in cervicibus nostris
minamur;
lassis non datur requies.
</vers>
    <vers num="6"> Ægyptiis dedimus manum et
Assyriis,
ut saturaremur pane.
</vers>
    <vers num="7"> Patres nostri peccaverunt et non
sunt,
et nos iniquitates eorum portamus. </vers>
    <vers num="8">
Servi dominantur nostri;
non est qui redimat de manu eorum.
</vers>
    <vers num="9"> Vitæ nostræ periculo afferimus
panem nobis
a facie gladii in deserto.
</vers>
    <vers num="10"> Pellis nostra quasi clibanus exusta
est
propter æstum famis.
</vers>
    <vers num="11"> Mulieres in Sion humiliaverunt
et virgines in civitatibus Iudæ.
</vers>
    <vers num="12"> Principes manu eorum suspensi
sunt;
facies senum honorem non habuerunt.
</vers>
    <vers num="13"> Adulescentes molam portaverunt,
et pueri sub lignis corruerunt.
</vers>
    <vers num="14"> Senes deficiunt de portis,
iuvenes de choro psallentium.
</vers>
    <vers num="15"> Defecit gaudium cordis nostri;
versus est in luctum chorus noster.
</vers>
    <vers num="16"> Cecidit corona capitis nostri;
væ nobis, quia peccavimus!
</vers>
    <vers num="17"> Propterea mæstum factum est cor
nostrum,
ideo contenebrati sunt oculi nostri,
</vers>
    <vers num="18"> propter montem Sion, quia desolatus
est:
vulpes ambulant in eo.
</vers>
    <vers num="19"> Tu autem, Domine, in æternum
permanebis,
solium tuum in generationem et generationem.
</vers>
    <vers num="20"> Quare in perpetuum oblivisceris
nostri,
derelinques nos in longitudinem dierum?
</vers>
    <vers num="21"> Converte nos, Domine, ad te, et
convertemur;
innova dies nostros sicut a principio.
</vers>
    <vers num="22"> Ergone proiciens reppulisti nos,
iratus es contra nos vehementer?</vers>
  </cap>
</romanliturgy>
