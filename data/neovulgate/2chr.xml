<?xml version="1.0" encoding="utf-8"?>
<romanliturgy lingua="la" elibro="2chr">
  <titulum>Liber Secundus Paralipomenon</titulum>
  <subtitulum>Capitulum 1</subtitulum>
  <cap num="1">
    <vers num="1"> Confortatus est ergo Salomon
filius David in regno suo, et Dominus Deus eius erat cum eo et
magnificavit eum in excelsum.
</vers>
    <vers num="2"> Præcepitque Salomon universo
Israeli, tribunis et centurionibus et iudicibus et ducibus omnis
Israel et principibus familiarum
</vers>
    <vers num="3"> et abiit cum universa multitudine in
excelsum Gabaon, ubi erat tabernaculum conventus Dei, quod fecit
Moyses famulus Dei in solitudine.
</vers>
    <vers num="4"> Arcam autem Dei adduxerat David de
Cariathiarim in locum, quem præparaverat ei et ubi fixerat illi
tabernaculum, hoc est in Ierusalem;
</vers>
    <vers num="5"> altare quoque æneum, quod fabricatus
fuerat Beseleel filius Uri filii Hur, ibi erat coram tabernaculo
Domini; ibique requisivit eum Salomon et omnis ecclesia.
</vers>
    <vers num="6"> Ascenditque ibi Salomon ad altare
æneum coram tabernaculo conventus Domini et obtulit in eo mille
hostias.
</vers>
    <vers num="7"> Ecce autem in ipsa nocte apparuit ei
Deus dicens: « Postula, quod vis, ut dem
tibi ».
</vers>
    <vers num="8"> Dixitque Salomon Deo: « Tu
fecisti cum David patre meo misericordiam magnam et constituisti me
regem pro eo.
</vers>
    <vers num="9"> Nunc ergo, Domine Deus, impleatur
sermo tuus, quem pollicitus es David patri meo; tu enim me fecisti
regem super populum tuum multum, qui tam innumerabilis est quam
pulvis terræ.
</vers>
    <vers num="10"> Da mihi sapientiam et
intellegentiam, ut ingrediar et egrediar coram populo tuo; quis
enim potest hunc populum tuum digne, qui tam grandis est, iudicare?
 ».
</vers>
    <vers num="11"> Dixit autem Deus ad Salomonem:
« Quia hoc magis placuit cordi tuo et non postulasti
divitias et substantiam et gloriam neque animas eorum, qui te
oderant, sed nec dies vitæ plurimos, petisti autem sapientiam et
scientiam, ut iudicare possis populum meum, super quem constitui te
regem,
</vers>
    <vers num="12"> sapientia et scientia data sunt
tibi; divitias autem et substantiam et gloriam dabo tibi, ita ut
nullus in regibus nec ante te nec post te fuerit similis
tui ».
</vers>
    <vers num="13"> Venit ergo Salomon ab excelso Gabaon
in Ierusalem coram tabernaculo conventus et regnavit super
Israel.
</vers>
    <vers num="14"> Congregavitque sibi currus et
equites, et facti sunt ei mille quadringenti currus et duodecim
milia equitum, et fecit eos esse in urbibus quadrigarum et cum rege
in Ierusalem.
</vers>
    <vers num="15"> Præbuitque rex argentum et aurum in
Ierusalem quasi lapides et cedros quasi sycomoros, quæ nascuntur
in Sephela multitudine magna.
</vers>
    <vers num="16"> Adducebantur autem ei equi de
Ægypto et de Coa; negotiatores regis de Coa emebant pretio
</vers>
    <vers num="17"> et faciebant ascendere et exire de
Ægypto quadrigam sescentis argenteis et equum centum quinquaginta;
similiter universis regibus Hetthæorum et Syriæ per manus suas
educebant.
</vers>
    <vers num="18"> Decrevit autem Salomon ædificare
domum nomini Domini et palatium sibi.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et numeravit septuaginta milia
virorum portantium umeris et octoginta milia, qui cæderent lapides
in montibus, præpositosque eorum tria milia sescentos.
</vers>
    <vers num="2"> Misit quoque ad Hiram regem Tyri
dicens: « Sicut egisti cum David patre meo et misisti ei
ligna cedrina, ut ædificaret sibi domum ad habitandum in ea,
</vers>
    <vers num="3"> sic fac mecum, ut ædificem domum
nomini Domini Dei mei, ut consecrem eam ad adolendum coram illo
fumiganda aromata et ad propositionem panum sempiternam et ad
holocautomata mane et vespere, sabbatis quoque et neomeniis et
sollemnitatibus Domini Dei nostri in sempiternum, quæ mandata sunt
Israeli.
</vers>
    <vers num="4"> Domus enim, quam ædificare cupio,
magna est; magnus est enim Deus noster super omnes deos.
</vers>
    <vers num="5"> Quis ergo poterit prævalere, ut
ædificet ei dignam domum? Si cælum et cæli cælorum capere eum
nequeunt, quantus ego sum, ut possim ædificare ei domum? Sed ad
hoc tantum, ut adoleatur incensum coram illo.
</vers>
    <vers num="6"> Mitte ergo mihi virum eruditum, qui
noverit operari in auro et argento,aere et ferro, purpura, coccino
et hyacintho, et qui sciat sculpere cælaturas cum his artificibus,
quos mecum habeo in Iudæa et Ierusalem, quos præparavit David
pater meus.
</vers>
    <vers num="7"> Sed et ligna cedrina mitte mihi et
arceuthina et pinea de Libano; scio enim quod servi tui noverint
cædere ligna de Libano, et erunt servi mei cum servis tuis,
</vers>
    <vers num="8"> ut parentur mihi ligna plurima; domus
enim, quam cupio ædificare, magna erit nimis et inclita.
</vers>
    <vers num="9"> Præterea operariis, qui cæsuri sunt
ligna, servis tuis dabo in cibaria tritici choros viginti milia et
hordei choros totidem et vini viginti milia batos, olei quoque
batos viginti milia ».
</vers>
    <vers num="10"> Dixit autem Hiram rex Tyri per
litteras, quas miserat Salomoni: « Quia dilexit Dominus
populum suum, idcirco te regnare fecit super eum ».
</vers>
    <vers num="11"> Et addidit dicens:
« Benedictus Dominus, Deus Israel, qui fecit cælum et
terram, qui dedit David regi filium sapientem et eruditum et
sensatum atque prudentem, ut ædificaret domum Domino et palatium
sibi.
</vers>
    <vers num="12"> Misi ergo tibi virum prudentem et
scientissimum Hiram magistrum meum,
</vers>
    <vers num="13"> filium mulieris de filiabus Dan,
cuius pater fuit Tyrius, qui novit operari in auro et argento,aere
et ferro et lapidibus et lignis, in purpura quoque et hyacintho et
bysso et coccino, et qui scit cælare omnem sculpturam et
adinvenire prudenter, quodcumque in opere necessarium est, cum
artificibus tuis et cum artificibus domini mei David patris
tui.
</vers>
    <vers num="14"> Triticum ergo et hordeum et oleum et
vinum, quæ pollicitus es, domine mi, mitte servis tuis.
</vers>
    <vers num="15"> Nos autem cædemus ligna de Libano,
quot necessaria habueris, et applicabimus ea ratibus per mare in
Ioppe; tuum autem erit transferre ea in Ierusalem ».
</vers>
    <vers num="16"> Numeravit igitur Salomon omnes viros
peregrinos, qui erant in terra Israel post dinumerationem, quam
dinumeravit David pater eius; et inventi sunt centum quinquaginta
milia et tria milia sescenti.
</vers>
    <vers num="17"> Fecitque ex eis septuaginta milia,
qui umeris onera portarent, et octoginta milia, qui lapides in
montibus cæderent; tria autem milia et sescentos præpositos
operum populi.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et cœpit Salomon ædificare domum
Domini in Ierusalem in monte Moria, qui demonstratus fuerat a David
patre eius, in loco, quem paraverat David in area Ornan
Iebusæi.
</vers>
    <vers num="2"> Cœpit autem ædificare mense secundo
anno quarto regni sui.
</vers>
    <vers num="3"> Et hæ sunt mensuræ, quas statuit
Salomon, ut ædificaret domum Dei: longitudinis cubiti in mensura
prima sexaginta, latitudinis cubiti viginti.
</vers>
    <vers num="4"> Porticum vero ante frontem, quæ
tendebatur in longum, iuxta mensuram latitudinis domus, cubitorum
viginti; porro altitudo centum viginti cubitorum erat. Et deauravit
eam intrinsecus auro mundissimo.
</vers>
    <vers num="5"> Domum quoque maiorem texit tabulis
ligneis abiegnis et laminas auri obryzi affixit per totum;
scalpsitque in eis palmas et quasi catenulas se invicem
complectentes.
</vers>
    <vers num="6"> Stravit quoque pavimentum templi
pretiosissimo marmore decore multo.
</vers>
    <vers num="7"> Porro aurum erat de Parvaim, de cuius
laminis texit domum, et trabes eius et postes et parietes et ostia;
et cælavit cherubim in parietibus.
</vers>
    <vers num="8"> Fecit quoque domum sancti sanctorum:
longitudinem iuxta latitudinem domus cubitorum viginti et
latitudinem similiter viginti cubitorum; et laminis auri optimi
texit eam quasi talentis sescentis.
</vers>
    <vers num="9"> Sed et pro clavis usus est auro
ponderis quinquaginta siclorum. Cenacula quoque texit auro.
</vers>
    <vers num="10"> Fecit etiam in domo sancti sanctorum
cherubim duos opere statuario et texit eos auro.
</vers>
    <vers num="11"> Alæ cherubim viginti cubitis
extendebantur, ita ut una ala haberet cubitos quinque et tangeret
parietem domus, et altera quinque cubitos habens alam tangeret
alterius cherub.
</vers>
    <vers num="12"> Similiter cherub alterius ala
quinque habebat cubitos et tangebat parietem, et ala eius altera
quinque cubitorum alam cherub alterius contingebat.
</vers>
    <vers num="13"> Igitur alæ utriusque cherubim
expansæ erant et extendebantur per cubitos viginti; ipsi autem
stabant erectis pedibus, et facies eorum erant versæ ad exteriorem
domum.
</vers>
    <vers num="14"> Fecit quoque velum ex hyacintho,
purpura, cocco et bysso et intexuit ei cherubim.
</vers>
    <vers num="15"> Ante fores etiam templi duas
columnas, quæ triginta et quinque cubitos habebant altitudinis;
porro capita earum quinque cubitorum.
</vers>
    <vers num="16"> Necnon et quasi catenulas in torque,
et superposuit eas capitibus columnarum; malogranata etiam centum,
quæ catenulis interposuit.
</vers>
    <vers num="17"> Ipsas quoque columnas posuit ante
faciem templi, unam a dextris et alteram a sinistris; eam, quæ a
dextris erat, vocavit Iachin et, quæ ad lævam, Booz.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Fecit quoque altare æneum viginti
cubitorum longitudinis et viginti cubitorum latitudinis et decem
cubitorum
</vers>
    <vers num="2"> altitudinis. Mare etiam fusile decem
cubitis a labio usque ad labium rotundum per circuitum; quinque
cubitos habebat altitudinis, et funiculus triginta cubitorum
ambiebat gyrum eius.
</vers>
    <vers num="3"> Similitudo quoque boum erat subter
illud, in circuitu circumdabant illud — decem cubitis —
duobus versibus alvum maris circuibant boves fusiles in una fusione
cum mari.
</vers>
    <vers num="4"> Et ipsum mare super duodecim boves
impositum erat, quorum tres respiciebant aquilonem et alii tres
occidentem, porro tres alii meridiem et tres, qui reliqui erant,
orientem habentes mare superpositum; posteriora autem boum erant
intrinsecus sub mari.
</vers>
    <vers num="5"> Porro vastitas eius habebat mensuram
palmi, et labium illius erat quasi labium calicis vel repandi
lilii; capiebatque tria milia batos.
</vers>
    <vers num="6"> Fecit quoque luteres decem et posuit
quinque a dextris et quinque a sinistris, ut lavarent in eis omnia,
quæ in holocaustum oblaturi erant; porro in mari sacerdotes
lavabantur.
</vers>
    <vers num="7"> Fecit autem et candelabra aurea decem
secundum speciem, qua iussa erant fieri, et posuit ea in templo
quinque a dextris et quinque a sinistris.
</vers>
    <vers num="8"> Necnon et mensas decem, et posuit eas
in templo quinque a dextris et quinque a sinistris; phialas quoque
aureas centum.
</vers>
    <vers num="9"> Fecit etiam atrium sacerdotum et
atrium grande et ostia in atrio, quæ texitaere.
</vers>
    <vers num="10"> Porro mare posuit in latere dextro
contra orientem ad meridiem.
</vers>
    <vers num="11"> Fecit autem Hiram lebetes et vatilla
et phialas et complevit omne opus regis Salomonis in domo Dei;
</vers>
    <vers num="12"> hoc est columnas duas et globos et
capitella super caput columnarum duarum et serta duo, quæ tegerent
globos capitellorum;
</vers>
    <vers num="13"> malogranata quoque quadringenta et
serta duo, ita ut bini ordines malogranatorum singulis sertis
iungerentur, quæ protegerent globos capitellorum columnarum.
</vers>
    <vers num="14"> Bases etiam fecit et luteres, quos
superposuit basibus,
</vers>
    <vers num="15"> mare unum, boves quoque duodecim sub
mari;
</vers>
    <vers num="16"> et lebetes et vatilla et fuscinulas:
omnia vasa fecit regi Salomoni Hiram magister eius pro domo Domini
exaere mundissimo.
</vers>
    <vers num="17"> In regione Iordanis fudit ea rex in
argillosa terra inter Succoth et Saredatha.
</vers>
    <vers num="18"> Fecitque Salomon multitudinem
vasorum innumerabilem, ita ut ignoraretur pondus æris.
</vers>
    <vers num="19"> Fecitque Salomon omnia vasa domus
Dei et altare aureum et mensas et super eas panes
propositionis;
</vers>
    <vers num="20"> candelabra quoque cum lucernis suis,
ut lucerent ante Dabir iuxta ritum, ex auro purissimo,
</vers>
    <vers num="21"> et florem et lucernas et forcipes
aureos: omnia de auro perfectissimo facta sunt;
</vers>
    <vers num="22"> cultros quoque et phialas et
sartagines et turibula ex auro purissimo. Et ostia templi interiora
in sancta sanctorum et ostia templi forinsecus aurea.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Sicque completum est omne opus,
quod fecit Salomon in domo Domini. Intulit igitur Salomon omnia,
quæ voverat David pater suus, argentum et aurum, et universa vasa
posuit in thesauris domus Dei.
</vers>
    <vers num="2"> Post quæ congregavit maiores natu
Israel et cunctos principes tribuum et capita familiarum de filiis
Israel in Ierusalem, ut adducerent arcam fœderis Domini de
civitate David, quæ est Sion.
</vers>
    <vers num="3"> Venerunt igitur ad regem omnes viri
Israel in die sollemni mensis septimi.
</vers>
    <vers num="4"> Cumque venissent cuncti seniorum
Israel, portaverunt Levitæ arcam
</vers>
    <vers num="5"> et intulerunt eam et tabernaculum
conventus et omnem paraturam tabernaculi. Porro omnia vasa
sanctuarii, quæ erant in tabernaculo, portaverunt sacerdotes
levitici generis.
</vers>
    <vers num="6"> Rex autem Salomon et universus cœtus
Israel, omnes, qui fuerunt congregati ad eum ante arcam, immolabant
oves et boves absque ullo numero: tanta enim erat multitudo
victimarum.
</vers>
    <vers num="7"> Et intulerunt sacerdotes arcam
fœderis Domini in locum suum ad Dabir templi, in sancta sanctorum
subter alas cherubim,
</vers>
    <vers num="8"> ita ut cherubim expanderent alas suas
super locum, in quo posita erat arca, et ipsam arcam tegerent cum
vectibus suis ab alto.
</vers>
    <vers num="9"> Vectium autem, quibus portabatur
arca, quia paululum longiores erant, capita parebant ante Dabir; si
vero quis erat extrinsecus eos videre non poterat. Fuit itaque arca
ibi usque in præsentem diem.
</vers>
    <vers num="10"> Nihilque erat aliud in arca, nisi
duæ tabulæ, quas posuerat Moyses in Horeb, quando fecit Dominus
fœdus cum filiis Israel egredientibus ex Ægypto.
</vers>
    <vers num="11"> Egressis autem sacerdotibus de
sanctuario — omnes enim sacerdotes, qui ibi potuerant
inveniri, sanctificati sunt, non observantes vices et ministeriorum
ordinem,
</vers>
    <vers num="12"> et Levitæ cantores, omnes, qui sub
Asaph erant et qui sub Heman et qui sub Idithun, filii et fratres
eorum, vestiti byssinis, cymbalis et psalteriis et citharis stabant
ad orientalem plagam altaris, et cum eis sacerdotes centum viginti
canentes tubis —
</vers>
    <vers num="13"> igitur cunctis pariter et tubis et
voce et cymbalis et organis et diversi generis musicorum
concinentibus et vocem in sublime tollentibus, cum una voce Dominum
laudare cœpissent et dicere: « Confitemini Domino
quoniam bonus, quoniam in æternum misericordia eius »,
impleta est domus Dei nube,
</vers>
    <vers num="14"> nec potuerunt sacerdotes stare et
ministrare propter nubem; compleverat enim gloria Domini domum
Dei.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Tunc Salomon ait:
« Dominus pollicitus est, ut habitaret in caligine;
</vers>
    <vers num="2"> ego autem ædificavi domum in
habitaculum tuum, ut habitares ibi in perpetuum ».
</vers>
    <vers num="3"> Et convertit rex faciem suam et
benedixit universæ multitudini Israel — nam omnis turba
stabat intenta — et ait:
</vers>
    <vers num="4"> « Benedictus Dominus, Deus
Israel, qui, quod locutus est ore suo David patri meo, opere
complevit dicens:
</vers>
    <vers num="5"> “A die qua eduxi populum meum
de terra Ægypti non elegi civitatem de cunctis tribubus Israel, ut
ædificaretur in ea domus nomini meo, neque elegi quemquam alium
virum, ut esset dux in populo meo Israel,
</vers>
    <vers num="6"> sed elegi Ierusalem, ut sit nomen
meum in ea, et elegi David, ut constituerem eum super populum meum
Israel”.
</vers>
    <vers num="7"> Cumque fuisset voluntatis David
patris mei, ut ædificaret domum nomini Domini, Dei Israel,
</vers>
    <vers num="8"> dixit Dominus ad eum: “Quia
hæc fuit voluntas tua, ut ædificares domum nomini meo, bene
quidem fecisti huiuscemodi habere voluntatem,
</vers>
    <vers num="9"> sed non tu ædificabis domum, verum
filius tuus, qui egredietur de lumbis tuis, ipse ædificabit domum
nomini meo”.
</vers>
    <vers num="10"> Complevit ergo Dominus sermonem
suum, quem locutus fuerat, et ego surrexi pro David patre meo et
sedi super thronum Israel, sicut locutus est Dominus, et ædificavi
domum nomini Domini, Dei Israel;
</vers>
    <vers num="11"> et posui in ea arcam, in qua est
pactum Domini, quod pepigit cum filiis Israel ».
</vers>
    <vers num="12"> Stetit ergo coram altari Domini ex
adverso universæ multitudinis Israel et extendit manus suas.
</vers>
    <vers num="13"> Siquidem fecerat Salomon basim
æneam et posuerat eam in medio atrii habentem quinque cubitos
longitudinis et quinque cubitos latitudinis et tres cubitos
altitudinis, stetitque super eam; et deinceps, flexis genibus
contra universam multitudinem Israel et palmis in cælum
levatis,
</vers>
    <vers num="14"> ait: « Domine, Deus
Israel, non est similis tui Deus in cælo et in terra, qui custodis
pactum et misericordiam cum servis tuis, qui ambulant coram te in
toto corde suo,
</vers>
    <vers num="15"> qui præstitisti servo tuo David
patri meo quæcumque locutus fueras ei, et, quæ ore promiseras,
opere complesti, sicut et præsens tempus probat.
</vers>
    <vers num="16"> Nunc ergo, Domine, Deus Israel,
imple servo tuo patri meo David, quæcumque locutus es dicens:
“Non deficiet ex te vir coram me, qui sedeat super thronum
Israel, ita tamen si custodierint filii tui vias suas et
ambulaverint in lege mea, sicut et tu ambulasti coram
me”.
</vers>
    <vers num="17"> Et nunc, Domine, Deus Israel,
firmetur sermo tuus, quem locutus es servo tuo David!
</vers>
    <vers num="18"> Ergone credibile est, ut habitet
Deus cum hominibus super terram? Si cælum et cæli cælorum non te
capiunt, quanto magis domus ista, quam ædificavi!
</vers>
    <vers num="19"> Sed respice orationem servi tui et
obsecrationem eius, Domine Deus meus, et audi clamorem et preces,
quas fundit famulus tuus coram te,
</vers>
    <vers num="20"> ut aperias oculos tuos super domum
istam diebus ac noctibus, super locum in quo pollicitus es, ut
ponas nomen tuum et exaudires orationem, quam servus tuus orat in
eo.
</vers>
    <vers num="21"> Et exaudi preces famuli tui et
populi tui Israel, qui oraverint ad locum istum; exaudi de
habitaculo tuo, de cælis, exaudi et propitiare!
</vers>
    <vers num="22"> Si peccaverit quispiam in proximum
suum, et ille exegerit ab eo iuramentum, ut se maledicto
constringat coram altari in domo ista,
</vers>
    <vers num="23"> tu audies de cælo et facies
iudicium servorum tuorum, ita ut reddas iniquo viam suam in caput
proprium et ulciscaris iustum retribuens ei secundum iustitiam
suam.
</vers>
    <vers num="24"> Si superatus fuerit populus tuus
Israel ab inimicis, quia peccaturi sunt tibi, et conversi egerint
pænitentiam et confitentes nomini tuo oraverint et fuerint
deprecati in domo ista,
</vers>
    <vers num="25"> tu exaudies de cælo, et propitiare
peccato populi tui Israel et reduc eos in terram, quam dedisti eis
et patribus eorum.
</vers>
    <vers num="26"> Si clauso cælo pluvia non fluxerit
propter peccata populi, et deprecati te fuerint in loco isto et
confessi nomini tuo et conversi a peccatis suis, cum eos
afflixeris,
</vers>
    <vers num="27"> exaudi de cælo, Domine, et dimitte
peccata servorum tuorum et populi tui Israel, doce eos viam bonam,
per quam ingrediantur, et da pluviam terræ, quam dedisti populo
tuo ad possidendum.
</vers>
    <vers num="28"> Fames si orta fuerit in terra et
pestilentia, uredo et aurugo et locusta et bruchus et hostes,
vastatis regionibus, portas eius obsederint, omnisque plaga et
infirmitas presserit,
</vers>
    <vers num="29"> si quis de populo tuo Israel fuerit
deprecatus cognoscens plagam et infirmitatem suam et expanderit
manus suas ad domum hanc,
</vers>
    <vers num="30"> tu exaudi de cælo, de loco
habitationis tuæ, et propitiare et redde unicuique secundum vias
suas, quia nosti cor eius; tu enim solus nosti corda filiorum
hominum,
</vers>
    <vers num="31"> ut timeant te et ambulent in viis
tuis cunctis diebus, quibus vivunt super faciem terræ, quam
dedisti patribus nostris.
</vers>
    <vers num="32"> Externum quoque, qui non est de
populo tuo Israel, si venerit de terra longinqua propter nomen tuum
magnum et propter manum tuam robustam et brachium tuum extentum, et
oraverit in loco isto,
</vers>
    <vers num="33"> tu exaudies de cælo firmissimo
habitaculo tuo et facies cuncta, pro quibus invocaverit te ille
peregrinus, ut sciant omnes populi terræ nomen tuum et timeant te
sicut populus tuus Israel et cognoscant quia nomen tuum invocatum
est super domum hanc, quam ædificavi.
</vers>
    <vers num="34"> Si egressus fuerit populus tuus ad
bellum contra adversarios suos per viam, in qua miseris eos, et
oraverint te contra viam, in qua civitas hæc est, quam elegisti,
et domus, quam ædificavi nomini tuo,
</vers>
    <vers num="35"> tu exaudies de cælo preces eorum et
obsecrationem, et facies iudicium eorum.
</vers>
    <vers num="36"> Si autem peccaverint tibi —
neque enim est homo, qui non peccet — et iratus fueris eis et
tradideris hostibus, et captivos duxerint eos in terram longinquam
vel propinquam,
</vers>
    <vers num="37"> et conversi in corde suo in terra,
ad quam captivi ducti fuerant, egerint pænitentiam et deprecati te
fuerint in terra captivitatis suæ dicentes: “Peccavimus,
inique fecimus, iniuste egimus”;
</vers>
    <vers num="38"> et reversi fuerint ad te in toto
corde suo et in tota anima sua in terra captivitatis suæ, ad quam
ducti sunt, et oraverint te contra viam terræ suæ, quam dedisti
patribus eorum, et urbis, quam elegisti, et domus, quam ædificavi
nomini tuo,
</vers>
    <vers num="39"> ut exaudias de cælo, de loco
habitationis tuæ, preces eorum et supplicationes eorum et facias
iudicium et dimittas populo tuo, qui peccavit tibi;
</vers>
    <vers num="40"> tu es enim Deus meus. Aperiantur,
quæso, oculi tui, et aures tuæ intentæ sint ad orationem, quæ
fit in loco isto.
</vers>
    <vers num="41"> Nunc igitur consurge, Domine Deus,
in requiem tuam, tu et arca fortitudinis tuæ; sacerdotes tui,
Domine Deus, induantur salutem, et sancti tui lætentur in
bonis.
</vers>
    <vers num="42"> Domine Deus, ne averteris faciem
christi tui; memento misericordiarum David servi
tui ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Cumque complesset Salomon fundens
preces, ignis descendit de cælo et devoravit holocaustum et
victimas, et maiestas Domini implevit domum.
</vers>
    <vers num="2"> Nec poterant sacerdotes ingredi
templum Domini, eo quod implesset maiestas Domini templum
Domini.
</vers>
    <vers num="3"> Sed et omnes filii Israel videbant
descendentem ignem et gloriam Domini super domum et corruentes
proni in terram super pavimentum stratum lapide adoraverunt et
laudaverunt Dominum: « Quoniam bonus, quoniam in
sæculum misericordia eius ».
</vers>
    <vers num="4"> Rex autem et omnis populus immolabant
victimas coram Domino.
</vers>
    <vers num="5"> Mactavit igitur rex Salomon hostias
boum viginti duo milia, ovium centum viginti milia, et dedicavit
domum Dei rex et universus populus.
</vers>
    <vers num="6"> Sacerdotes autem stabant in officiis
suis et Levitæ in organis carminum Domini, quæ fecit David rex ad
laudandum Dominum: « Quoniam in æternum misericordia
eius », hymnos David canentes per manus suas. Porro
sacerdotes canebant tubis ante eos, cunctusque Israel stabat.
</vers>
    <vers num="7"> Sanctificavit quoque Salomon medium
atrii ante templum Domini; obtulerat enim ibi holocausta et adipes
pacificorum, quia altare æneum, quod fecerat, non poterat
sustinere holocausta et oblationes et adipes.
</vers>
    <vers num="8"> Fecit ergo Salomon sollemnitatem in
tempore illo septem diebus, et omnis Israel cum eo, ecclesia magna
valde ab introitu Emath usque ad torrentem Ægypti.
</vers>
    <vers num="9"> Feceruntque die octavo collectam
magnam, eo quod dedicassent altare septem diebus et sollemnitatem
celebrassent diebus septem.
</vers>
    <vers num="10"> Igitur in die vicesimo tertio mensis
septimi dimisit populum ad tabernacula sua, lætantem atque
gaudentem super bono, quod fecerat Dominus Davidi et Salomoni et
Israeli populo suo.
</vers>
    <vers num="11"> Complevitque Salomon domum Domini et
domum regis; et in omnibus, quæ disposuerat in corde suo, ut
faceret in domo Domini et in domo sua, prosperatus est.
</vers>
    <vers num="12"> Apparuit autem ei Dominus nocte et
ait: « Audivi orationem tuam et elegi locum istum mihi
in domum sacrificii.
</vers>
    <vers num="13"> Si clausero cælum, et pluvia non
fluxerit, et mandavero et præcepero locustæ, ut devoret terram,
et misero pestilentiam in populum meum,
</vers>
    <vers num="14"> humiliatus autem populus meus, super
quos invocatum est nomen meum, deprecatus me fuerit et exquisierit
faciem meam et egerit pænitentiam a viis suis pessimis, ego
exaudiam de cælo et propitius ero peccatis eorum et sanabo terram
eorum.
</vers>
    <vers num="15"> Nunc oculi mei erunt aperti, et
aures meæ attentæ ad orationem eius, qui in loco isto
oraverit;
</vers>
    <vers num="16"> elegi enim et sanctificavi locum
istum, ut sit nomen meum ibi in sempiternum, et permaneant oculi
mei et cor meum ibi cunctis diebus.
</vers>
    <vers num="17"> Tu quoque, si ambulaveris coram me,
sicut ambulavit David pater tuus, et feceris iuxta omnia, quæ
præcepi tibi, et decreta et iudicia mea servaveris,
</vers>
    <vers num="18"> stabiliam thronum regni tui, sicut
pollicitus sum David patri tuo dicens: Non auferetur de stirpe tua
vir, qui sit princeps in Israel.
</vers>
    <vers num="19"> Si autem aversi fueritis et
dereliqueritis decreta mea et præcepta mea, quæ proposui vobis,
et abeuntes servieritis diis alienis et adoraveritis eos,
</vers>
    <vers num="20"> evellam vos de terra mea, quam dedi
vobis, et domum hanc, quam sanctificavi nomini meo, proiciam a
facie mea et tradam eam in parabolam et in fabulam cunctis
populis.
</vers>
    <vers num="21"> Et super domo ista, quæ erat
excelsa, universi transeuntes stupebunt et dicent: “Quare
fecit Dominus sic terræ huic et domui huic?”.
</vers>
    <vers num="22"> Respondebuntque: “Quia
dereliquerunt Dominum, Deum patrum suorum, qui eduxit eos de terra
Ægypti, et apprehenderunt deos alienos et adoraverunt eos et
coluerunt, idcirco venerunt super eos universa hæc
mala” ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Expletis autem viginti annis,
postquam ædificavit Salomon domum Domini et domum suam,
</vers>
    <vers num="2"> civitates, quas dederat Hiram
Salomoni, ædificavit et habitare ibi fecit filios Israel.
</vers>
    <vers num="3"> Abiit quoque in Emath Soba et
obtinuit eam.
</vers>
    <vers num="4"> Et ædificavit Palmyram in deserto et
omnes civitates horreorum, quas ædificavit in Emath.
</vers>
    <vers num="5"> Exstruxitque Bethoron superiorem et
Bethoron inferiorem, civitates munitas habentes muros et portas et
vectes,
</vers>
    <vers num="6"> Baalath etiam et omnes urbes
horreorum, quæ fuerunt Salomonis, cunctasque urbes quadrigarum et
urbes equorum. Omnia quæcumque voluit Salomon atque disposuit,
ædificavit in Ierusalem et in Libano et in universa terra
potestatis suæ.
</vers>
    <vers num="7"> Omnem populum, qui derelictus fuerat
de Hetthæis et Amorræis et Pherezæis et Hevæis et Iebusæis,
qui non erant de stirpe Israel,
</vers>
    <vers num="8"> de filiis eorum, qui remanserant post
eos in terra, quos non interfecerant filii Israel, subiugavit
Salomon in tributarios usque in diem hanc.
</vers>
    <vers num="9"> Porro de filiis Israel non posuit, ut
servirent operibus regis; ipsi enim erant viri bellatores et
principes pugnatorum eius et principes quadrigarum et equitum
eius.
</vers>
    <vers num="10"> Omnes autem principes præfectorum
regis Salomonis fuerunt ducenti quinquaginta, qui præfuerant
populo.
</vers>
    <vers num="11"> Filiam vero pharaonis transtulit de
civitate David in domum, quam ædificaverat ei; dixit enim rex:
« Non habitabit mulier mihi in domo David regis Israel,
eo quod sanctificata sit, quia ingressa est in eam arca
Domini ».
</vers>
    <vers num="12"> Tunc obtulit Salomon holocausta
Domino super altare Domini, quod exstruxerat ante porticum,
</vers>
    <vers num="13"> ut per singulos dies offerretur in
eo iuxta præceptum Moysi in sabbatis et in calendis et in festis
diebus ter per annum, id est in sollemnitate Azymorum et in
sollemnitate Hebdomadarum et in sollemnitate Tabernaculorum.
</vers>
    <vers num="14"> Et constituit iuxta dispositionem
David patris sui officia sacerdotum in ministeriis suis et Levitas
in ordine suo, ut laudarent et ministrarent coram sacerdotibus
iuxta ritum uniuscuiusque diei, et ianitores in divisionibus suis
per portam et portam; sic enim præceperat David homo Dei.
</vers>
    <vers num="15"> Nec prætergressi sunt mandata regis
de sacerdotibus et Levitis in omnibus et in custodiis
thesaurorum.
</vers>
    <vers num="16"> Et firmatum est totum opus Salomonis
ex eo die, quo fundavit domum Domini, usque in diem, quo perfecit
eam.
</vers>
    <vers num="17"> Tunc abiit Salomon in Asiongaber et
in Ailath ad oram maris Rubri, quæ est in terra Edom.
</vers>
    <vers num="18"> Misit autem ei Hiram per manus
servorum suorum naves et nautas gnaros maris; et abierunt cum
servis Salomonis in Ophir tuleruntque inde quadringenta
quinquaginta talenta auri et attulerunt ad regem Salomonem.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Regina quoque Saba, cum audisset
famam Salomonis, venit, ut tentaret eum in ænigmatibus in
Ierusalem cum magno comitatu et camelis, qui portabant aromata et
auri plurimum gemmasque pretiosas. Cumque venisset ad Salomonem,
locuta est ei, quæcumque erant in corde suo.
</vers>
    <vers num="2"> Et exposuit ei Salomon omnia, quæ
proposuerat, nec quidquam fuit quod ei non perspicuum fecerit.
</vers>
    <vers num="3"> Quæ postquam vidit, sapientiam
scilicet Salomonis et domum, quam ædificaverat,
</vers>
    <vers num="4"> necnon et cibaria mensæ eius et
sessionem servorum et officia ministrorum eius et vestimenta eorum,
pincernas quoque et vestes eorum et victimas, quas immolabat in
domo Domini, non erat præ stupore ultra in ea spiritus.
</vers>
    <vers num="5"> Dixitque ad regem: « Verus
est sermo, quem audieram in terra mea, de rebus tuis et sapientia
tua;
</vers>
    <vers num="6"> non credebam narrantibus, donec ipsa
venissem, et vidissent oculi mei, et probassem vix medietatem
sapientiæ tuæ mihi fuisse narratam; vicisti famam, quam
audivi.
</vers>
    <vers num="7"> Beati viri tui et beati servi tui,
qui assistunt coram te omni tempore et audiunt sapientiam tuam!
</vers>
    <vers num="8"> Sit Dominus Deus tuus benedictus, qui
voluit te ordinare super thronum suum regem Domini Dei tui! Quia
diligit Deus tuus Israel et vult servare eum in æternum, idcirco
posuit te super eum regem, ut facias iudicia atque
iustitiam ».
</vers>
    <vers num="9"> Dedit autem regi centum viginti
talenta auri et aromata multa nimis et gemmas pretiosissimas; non
fuerunt aromata talia ut hæc, quæ dedit regina Saba regi
Salomoni.
</vers>
    <vers num="10"> Sed et servi Hiram cum servis
Salomonis attulerunt aurum de Ophir et ligna thyina et gemmas
pretiosissimas;
</vers>
    <vers num="11"> et fecit rex de lignis thyinis
gradus in domo Domini et in domo regia, citharas quoque et
psalteria cantoribus. Numquam visa sunt in terra Iudæ ligna
talia.
</vers>
    <vers num="12"> Rex autem Salomon dedit reginæ Saba
cuncta, quæ voluit et quæ postulavit, et multo plura quam
attulerat ad eum. Quæ reversa abiit in terram suam cum servis
suis.
</vers>
    <vers num="13"> Erat autem pondus auri, quod
afferebatur Salomoni per singulos annos, sescenta sexaginta sex
talenta auri,
</vers>
    <vers num="14"> excepta ea summa, quæ proveniebat
ex tributis mercatorum et negotiatorum afferentium et omnium regum
Arabiæ et ducum terræ, qui comportabant aurum et argentum
Salomoni.
</vers>
    <vers num="15"> Fecit igitur rex Salomon ducenta
scuta aurea de summa sescentorum aureorum, qui in singulis scutis
expendebantur,
</vers>
    <vers num="16"> trecentas quoque peltas aureas
trecentorum aureorum, quibus tegebantur singulæ peltæ, posuitque
ea rex in domo Saltus Libani.
</vers>
    <vers num="17"> Fecit quoque rex solium eburneum
grande et vestivit illud auro mundissimo;
</vers>
    <vers num="18"> sex quoque gradus, quibus
ascendebatur ad solium, et scabellum aureum et brachiola duo
altrinsecus et duos leones stantes iuxta brachiola,
</vers>
    <vers num="19"> sed et alios duodecim leunculos
stantes super sex gradus ex utraque parte; non fuit tale solium in
universis regnis.
</vers>
    <vers num="20"> Omnia quoque vasa convivii regis
erant aurea, et vasa domus Saltus Libani ex auro purissimo;
argentum enim in diebus Salomonis pro nihilo reputabatur.
</vers>
    <vers num="21"> Siquidem naves regis ibant in
Tharsis cum servis Hiram; semel in annis tribus veniebant naves
Tharsis portantes aurum et argentum et ebur et simias et pavos.
</vers>
    <vers num="22"> Magnificatus est igitur rex Salomon
super omnes reges terræ divitiis et sapientia.
</vers>
    <vers num="23"> Omnesque reges terrarum desiderabant
faciem videre Salomonis, ut audirent sapientiam, quam dederat Deus
in corde eius,
</vers>
    <vers num="24"> et deferebant ei munera, vasa
argentea et aurea et vestes et arma et aromata, equos et mulos per
singulos annos.
</vers>
    <vers num="25"> Habuit quoque Salomon quattuor milia
stabula equorum et curruum equitumque duodecim milia; constituitque
eos in urbibus quadrigarum et, ubi erat rex, in Ierusalem.
</vers>
    <vers num="26"> Exercuit etiam potestatem super
cunctos reges, a fluvio Euphrate usque ad terram Philisthinorum et
usque ad terminos Ægypti;
</vers>
    <vers num="27"> tantamque copiam præbuit argenti in
Ierusalem quasi lapidum, et cedrorum tantam multitudinem velut
sycomororum, quæ gignuntur in Sephela.
</vers>
    <vers num="28"> Adducebantur autem ei equi de
Ægypto cunctisque regionibus.
</vers>
    <vers num="29"> Reliqua vero operum Salomonis
priorum et novissimorum scripta sunt in verbis Nathan prophetæ et
in prophetia Ahiæ Silonitis, in visione quoque Addo videntis super
Ieroboam filium Nabat.
</vers>
    <vers num="30"> Regnavit autem Salomon in Ierusalem
super omnem Israel quadraginta annis;
</vers>
    <vers num="31"> dormivitque cum patribus suis, et
sepelierunt eum in civitate David patris eius. Regnavitque Roboam
filius eius pro eo.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Profectus est autem Roboam in
Sichem; illuc enim cunctus Israel convenerat, ut constituerent eum
regem.
</vers>
    <vers num="2"> Quod cum audisset Ieroboam filius
Nabat, qui erat in Ægypto — fugerat quippe illuc ante
Salomonem — statim reversus est;
</vers>
    <vers num="3"> vocaveruntque eum, et venit cum
universo Israel, et locuti sunt ad Roboam dicentes:
</vers>
    <vers num="4"> « Pater tuus durissimo
iugo nos pressit; tu leviora impera patre tuo, qui nobis gravem
imposuit servitutem, et paululum de onere subleva, et serviemus
tibi ».
</vers>
    <vers num="5"> Qui ait: « Post tres dies
revertimini ad me ».
Cumque abisset populus,
</vers>
    <vers num="6"> iniit rex Roboam consilium cum
senibus, qui steterant coram patre eius Salomone, dum adhuc
viveret, dicens: « Quid datis consilii, ut respondeam
populo? ».
</vers>
    <vers num="7"> Qui dixerunt ei: « Si
placueris populo huic et lenieris eos verbis clementibus, servient
tibi omni tempore ».
</vers>
    <vers num="8"> At ille reliquit consilium senum et
cum iuvenibus tractare cœpit, qui cum eo nutriti fuerant et erant
in comitatu illius.
</vers>
    <vers num="9"> Dixitque ad eos: « Quid
vobis videtur, vel respondere quid debemus populo huic, qui dixit
mihi: “Subleva iugum, quod imposuit nobis pater
tuus”? ».
</vers>
    <vers num="10"> Et responderunt iuvenes, qui nutriti
fuerant cum eo, atque dixerunt: « Sic loqueris populo,
qui dixit tibi: “Pater tuus aggravavit iugum nostrum, tu
subleva”, et sic respondebis eis: Minimus digitus meus
grossior est lumbis patris mei;
</vers>
    <vers num="11"> pater meus imposuit vobis iugum
grave, et ego maius pondus apponam; pater meus cecidit vos
flagellis, ego vero cædam scorpionibus ».
</vers>
    <vers num="12"> Venit ergo Ieroboam et universus
populus ad Roboam die tertio, sicut præceperat eis rex dicens:
“Revertimini ad me die tertio ».
</vers>
    <vers num="13"> Responditque rex dura, derelicto
consilio seniorum;
</vers>
    <vers num="14"> locutusque est iuxta iuvenum
voluntatem:
« Pater meus grave vobis imposuit iugum,
quod ego gravius faciam.
Pater meus cecidit vos flagellis,
ego vero cædam scorpionibus ».
</vers>
    <vers num="15"> Et non acquievit populi precibus.
Erat enim voluntatis Dei, ut compleretur sermo eius, quem locutus
fuerat per manum Ahiæ Silonitis ad Ieroboam filium Nabat.
</vers>
    <vers num="16"> Israel autem universus videns quod
noluisset eos audire rex, locutus est ad eum:
« Non est nobis pars in David,
neque hereditas in filio Isai!
Revertere in tabernacula tua, Israel!
Tu autem vide domum tuam, David! ».
Et abiit Israel in tabernacula sua.
</vers>
    <vers num="17"> Super filios autem Israel, qui
habitabant in civitatibus Iudæ, regnavit Roboam.
</vers>
    <vers num="18"> Misitque rex Roboam Adoram, qui
præerat servituti, et lapidaverunt eum filii Israel, et mortuus
est. Porro rex Roboam currum festinavit ascendere et fugit in
Ierusalem.
</vers>
    <vers num="19"> Recessitque Israel a domo David
usque ad diem hanc.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Venit autem Roboam in Ierusalem et
convocavit universam domum Iudæ et Beniamin, centum octoginta
milia electorum bellantium, ut dimicaret contra Israel et
converteret ad se regnum suum.
</vers>
    <vers num="2"> Factusque est sermo Domini ad Semeiam
hominem Dei dicens:
</vers>
    <vers num="3"> « Loquere ad Roboam filium
Salomonis regem Iudæ et ad universum Israel, qui est in Iuda et
Beniamin:
</vers>
    <vers num="4"> Hæc dicit Dominus: Non ascendetis
neque pugnabitis contra fratres vestros. Revertatur unusquisque in
domum suam, quia mea hoc gestum est voluntate ». Qui cum
audissent sermonem Domini, reversi sunt nec perrexerunt contra
Ieroboam.
</vers>
    <vers num="5"> Habitavit autem Roboam in Ierusalem
et ædificavit civitates muratas in Iuda.
</vers>
    <vers num="6"> Exstruxitque Bethlehem et Etam et
Thecue,
</vers>
    <vers num="7"> Bethsur quoque et Socho et
Odollam
</vers>
    <vers num="8"> necnon Geth et Maresa et Ziph,
</vers>
    <vers num="9"> sed et Aduram et Lachis et Azeca,
10 Saraa quoque et Aialon et Hebron, quæ erant in Iuda et Beniamin
civitates munitissimas.
</vers>
    <vers num="11"> Cumque clausisset eas muris, posuit
in eis principes ciborumque horrea et olei et vini.
</vers>
    <vers num="12"> Sed et in singulis urbibus fecit
armamentarium scutorum et hastarum firmavitque eas summa diligentia
et imperavit super Iudam et Beniamin.
</vers>
    <vers num="13"> Sacerdotes autem et Levitæ, qui
erant in universo Israel, venerunt ad eum de cunctis sedibus
suis.
</vers>
    <vers num="14"> Levitæ relinquentes suburbana et
possessiones suas transierunt ad Iudam et Ierusalem, eo quod
abiecisset eos Ieroboam et posteri eius, ne sacerdotio Domini
fungerentur.
</vers>
    <vers num="15"> Qui constituit sibi sacerdotes
excelsorum et dæmoniorum vitulorumque, quos fecerat.
</vers>
    <vers num="16"> Sed sequentes eos et de cunctis
tribubus Israel quicumque dederant cor suum, ut quærerent Dominum,
Deum Israel, venerunt Ierusalem ad immolandum victimas Domino, Deo
patrum suorum.
</vers>
    <vers num="17"> Et roboraverunt regnum Iudæ et
confirmaverunt Roboam filium Salomonis per tres annos; ambulaverunt
enim in viis David et Salomonis annis tantum tribus.
</vers>
    <vers num="18"> Duxit autem Roboam uxorem Mahalath
filiam Ierimoth filii David et Abihail filiæ Eliab filii Isai,
</vers>
    <vers num="19"> quæ peperit ei filios Iehus et
Samariam et Zoom.
</vers>
    <vers num="20"> Post hanc quoque accepit Maacha
filiam Absalom, quæ peperit ei Abia et Ethai et Ziza et
Salomith.
</vers>
    <vers num="21"> Amavit autem Roboam Maacha filiam
Absalom super omnes uxores suas et concubinas; nam uxores decem et
octo duxerat, concubinas autem sexaginta. Et genuit viginti octo
filios et sexaginta filias.
</vers>
    <vers num="22"> Constituit vero in capite Abiam
filium Maacha ducem super fratres suos; ipsum enim regem facere
cogitabat.
</vers>
    <vers num="23"> Et sapienter filios suos dispersit
in cunctis finibus Iudæ et Beniamin in universis civitatibus
muratis. Præbuitque eis escas plurimas et multas petivit
uxores.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Cumque roboratum fuisset regnum
Roboam et confortatum, dereliquit legem Domini, et omnis Israel
cum eo.
</vers>
    <vers num="2"> Anno autem quinto regni Roboam
ascendit Sesac rex Ægypti in Ierusalem — quia peccaverunt
Domino —
</vers>
    <vers num="3"> cum mille ducentis curribus et
sexaginta milibus equitum, nec erat numerus vulgi, quod venerat cum
eo ex Ægypto, Libyes scilicet et Socciitæ et Æthiopes.
</vers>
    <vers num="4"> Cepitque civitates munitissimas in
Iuda et venit usque Ierusalem.
</vers>
    <vers num="5"> Semeias autem propheta ingressus est
ad Roboam et principes Iudæ, qui congregati fuerant in Ierusalem
fugientes Sesac, dixitque ad eos: « Hæc dicit Dominus:
Vos reliquistis me, et ego reliqui vos in manu
Sesac ».
</vers>
    <vers num="6"> Humiliatique principes Israel et rex
dixerunt: « Iustus est Dominus! ».
</vers>
    <vers num="7"> Cumque vidisset Dominus quod
humiliati essent, factus est sermo Domini ad Semeiam dicens:
« Quia humiliati sunt, non disperdam eos daboque eis mox
effugium, et non effundetur furor meus super Ierusalem per manum
Sesac.
</vers>
    <vers num="8"> Verumtamen servient ei, ut sciant
distantiam servitutis meæ et servitutis regni
terrarum ».
</vers>
    <vers num="9"> Ascendit itaque Sesac rex Ægypti in
Ierusalem, sublatis thesauris domus Domini et domus regis; omniaque
secum tulit et clipeos aureos, quos fecerat Salomon.
</vers>
    <vers num="10"> Pro quibus fecit rex Roboam æneos
et tradidit illos principibus cursorum, qui custodiebant vestibulum
palatii.
</vers>
    <vers num="11"> Cumque introiret rex domum Domini,
veniebant cursores et tollebant eos; iterumque referebant eos ad
armamentarium suum.
</vers>
    <vers num="12"> Verumtamen, quia humiliatus est,
aversa est ab eo ira Domini, nec deletus est penitus; siquidem et
in Iuda inventa sunt opera bona.
</vers>
    <vers num="13"> Confortatus est igitur rex Roboam in
Ierusalem atque regnavit. Quadraginta autem et unius anni erat, cum
regnare cœpisset, et decem septemque annis regnavit in Ierusalem
urbe, quam elegit Dominus, ut confirmaret nomen suum ibi de cunctis
tribubus Israel. Nomenque matris eius Naama Ammanitis.
</vers>
    <vers num="14"> Fecit autem malum et non præparavit
cor suum, ut quæreret Dominum.
</vers>
    <vers num="15"> Opera vero Roboam prima et novissima
scripta sunt in verbis Semeiæ prophetæ et Addo videntis,
genealogia quoque et bella, quæ erant inter Roboam et Ieroboam
cunctis diebus.
</vers>
    <vers num="16"> Et dormivit Roboam cum patribus suis
sepultusque est in civitate David; et regnavit Abia filius eius pro
eo.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Anno octavo decimo regis Ieroboam
regnavit Abia super Iudam.
</vers>
    <vers num="2"> Tribus annis regnavit in Ierusalem.
Nomenque matris eius Michaia filia Uriel de Gabaa.
Et erat bellum inter Abiam et Ieroboam.
</vers>
    <vers num="3"> Cumque inisset Abia certamen et
haberet bellicosissimos viros electorum quadringenta milia,
Ieroboam instruxit e contra aciem octingenta milia virorum, qui et
ipsi electi erant et ad bella fortissimi.
</vers>
    <vers num="4"> Stetit igitur Abia super montem
Semaraim, qui est in monte Ephraim, et ait: « Audi,
Ieroboam et omnis Israel:
</vers>
    <vers num="5"> Num ignoratis quod Dominus, Deus
Israel, dederit regnum David super Israel in sempiternum, ipsi et
filiis eius, pactum salis?
</vers>
    <vers num="6"> Et surrexit Ieroboam filius Nabat
servus Salomonis filii David et rebellavit contra dominum suum;
</vers>
    <vers num="7"> congregatique sunt ad eum viri
vanissimi, filii Belial, et prævaluerunt contra Roboam filium
Salomonis. Porro Roboam erat iuvenis et corde pavido nec potuit
resistere eis.
</vers>
    <vers num="8"> Nunc ergo vos dicitis quod resistere
possitis regno Domini, quod possidet per filios David, habetisque
grandem populi multitudinem atque vitulos aureos, quos fecit vobis
Ieroboam in deos.
</vers>
    <vers num="9"> Et eiecistis sacerdotes Domini filios
Aaron atque Levitas et fecistis vobis sacerdotes sicut populi
terrarum. Quicumque venerit et initiaverit manum suam in tauro de
bobus et in arietibus septem, fit sacerdos eorum, qui non sunt
dii.
</vers>
    <vers num="10"> Noster autem Deus Dominus est, quem
non reliquimus; sacerdotesque ministrant Domino de filiis Aaron, et
Levitæ sunt in ordine suo.
</vers>
    <vers num="11"> Holocausta quoque offerunt Domino
per singulos dies, mane et vespere, et thymiama aromatum, et
proponuntur panes in mensa mundissima. Estque apud nos candelabrum
aureum et lucernæ eius, ut accendantur semper ad vesperam; nos
quippe custodimus præcepta Domini Dei nostri, quem vos
reliquistis.
</vers>
    <vers num="12"> Ergo in exercitu nostro dux Deus est
et sacerdotes eius, qui clangunt tubis et resonant contra vos,
filii Israel; nolite pugnare contra Dominum, Deum patrum vestrorum,
quia non vobis expedit ».
</vers>
    <vers num="13"> Ieroboam autem retro moliebatur
insidias, ut venirent post eos, et erant ante Iudam, et insidiæ
post eos.
</vers>
    <vers num="14"> Respiciensque Iuda vidit instare
bellum ex adverso et post tergum et clamavit ad Dominum, ac
sacerdotes tubis canere cœperunt,
</vers>
    <vers num="15"> omnesque viri Iudæ vociferati sunt;
et ecce, illis clamantibus, perterruit Deus Ieroboam et omnem
Israel coram Abia et Iuda.
</vers>
    <vers num="16"> Fugeruntque filii Israel Iudam, et
tradidit eos Deus in manu eorum.
</vers>
    <vers num="17"> Percussit ergo eos Abia et populus
eius plaga magna; et corruerunt vulnerati ex Israel quingenta milia
virorum fortium.
</vers>
    <vers num="18"> Humiliatique sunt filii Israel in
tempore illo, et confortati filii Iudæ, eo quod sperassent in
Domino, Deo patrum suorum.
</vers>
    <vers num="19"> Persecutus est autem Abia fugientem
Ieroboam et cepit civitates eius Bethel et filias eius et Iesana
cum filiabus suis, Ephron quoque et filias eius.
</vers>
    <vers num="20"> Nec invaluit ultra Ieroboam in
diebus Abiæ. Quem percussit Dominus, et mortuus est.
</vers>
    <vers num="21"> Abia autem confortatus est et
accepit sibi uxores quattuordecim procreavitque viginti duos filios
et sedecim filias.
</vers>
    <vers num="22"> Reliqua autem gestorum Abiæ
viarumque et sermonum eius scripta sunt in enarratione prophetæ
Addo.
</vers>
    <vers num="23"> Dormivit autem Abia cum patribus
suis, et sepelierunt eum in civitate David; regnavitque Asa filius
eius pro eo. In cuius diebus quievit terra annis decem.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Fecit autem Asa, quod bonum et
placitum erat in conspectu Domini Dei sui, et subvertit altaria
peregrini cultus et excelsa
</vers>
    <vers num="2"> et confregit lapides palosque
succidit
</vers>
    <vers num="3"> ac præcepit Iudæ, ut quæreret
Dominum, Deum patrum suorum, et faceret legem et universa
mandata,
</vers>
    <vers num="4"> et abstulit e cunctis urbibus Iudæ
excelsa et thymiateria et regnavit in pace.
</vers>
    <vers num="5"> Ædificavit quoque urbes munitas in
Iuda, quia quievit terra, et nulla temporibus eius bella
surrexerant, pacem Domino ei largiente.
</vers>
    <vers num="6"> Dixit autem Iudæ:
« Ædificemus civitates istas et vallemus muris et
roboremus turribus et portis et seris, donec a bellis quieta sunt
omnia; quia quæsivimus Dominum Deum nostrum, quæsivit nos et
dedit nobis pacem per gyrum ». Ædificaverunt igitur et
prosperati sunt.
</vers>
    <vers num="7"> Habuit autem Asa exercitum portantium
scuta et hastas de Iuda trecenta milia, de Beniamin vero
scutariorum et sagittariorum ducenta octoginta milia; omnes isti
viri fortissimi.
</vers>
    <vers num="8"> Egressus est autem contra eos Zara
Æthiops cum exercitu, decies centena milia et curribus trecentis,
et venit usque Maresa.
</vers>
    <vers num="9"> Porro Asa perrexit obviam ei, et
instruxerunt aciem ad bellum in valle, quæ est ad septentrionem
Maresa,
</vers>
    <vers num="10"> et invocavit Asa Dominum Deum suum
et ait: « Domine, non est apud te ulla distantia, utrum
paucis auxilieris an pluribus; adiuva nos, Domine Deus noster. In
te enim et in tuo nomine habentes fiduciam venimus contra hanc
multitudinem. Domine, Deus noster tu es, non prævaleat contra te
homo ».
</vers>
    <vers num="11"> Exterruit itaque Dominus Æthiopes
coram Asa et Iuda; fugeruntque Æthiopes.
</vers>
    <vers num="12"> Et persecutus est eos Asa et
populus, qui cum eo erat, usque Gerar; et ruerunt Æthiopes usque
ad internecionem, quia Domino cædente contriti sunt et exercitu
illius prœliante. Tulerunt ergo spolia multa
</vers>
    <vers num="13"> et percusserunt omnes civitates per
circuitum Geraræ; terror quippe Domini eos invaserat. Et
diripuerunt omnes urbes et multam prædam asportaverunt.
</vers>
    <vers num="14"> Sed et caulas ovium destruentes
tulerunt pecorum infinitam multitudinem et camelorum reversique
sunt Ierusalem.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Azarias autem filius Oded, facto
in se spiritu Dei,
</vers>
    <vers num="2"> egressus est in occursum Asa et dixit
ei: « Audite me, Asa et omnis Iuda et Beniamin! Dominus
vobiscum, quia fuistis cum eo. Si quæsieritis eum, invenietur a
vobis; si autem dereliqueritis eum, derelinquet vos.
</vers>
    <vers num="3"> Transierunt autem multi dies in
Israel absque Deo veritatis et absque sacerdote doctore et absque
lege.
</vers>
    <vers num="4"> Cumque reversi essent in angustia sua
ad Dominum, Deum Israel, et quæsivissent eum, inventus est ab
eis.
</vers>
    <vers num="5"> In temporibus illis non erat pax
egredienti et ingredienti sed perturbatio magna multa in cunctis
habitatoribus terrarum;
</vers>
    <vers num="6"> contundebatur enim gens contra
gentem, et civitas contra civitatem, quia Dominus conturbabat eos
in omni angustia.
</vers>
    <vers num="7"> Vos autem confortamini, et non
dissolvantur manus vestræ; erit enim merces operi
vestro ».
</vers>
    <vers num="8"> Cum audisset Asa verba hæc et
prophetiam, confortatus est et abstulit idola de omni terra Iudæ
et Beniamin et ex urbibus, quas ceperat montis Ephraim, et
dedicavit altare Domini, quod erat ante porticum Domini.
</vers>
    <vers num="9"> Congregavitque universum Iudam et
Beniamin et advenas cum eis de Ephraim et de Manasse et de Simeon;
plures enim ad eum confugerant ex Israel videntes quod Dominus Deus
illius esset cum eo.
</vers>
    <vers num="10"> Cumque convenissent in Ierusalem
mense tertio anno quinto decimo regni Asa,
</vers>
    <vers num="11"> immolaverunt Domino in die illa de
manubiis, quas adduxerant: boves septingentos et oves septem
milia.
</vers>
    <vers num="12"> Et inierunt fœdus, ut quærerent
Dominum, Deum patrum suorum, in toto corde et in tota anima
sua:
</vers>
    <vers num="13"> si quis autem non quæsierit
Dominum, Deum Israel, moriatur a minimo usque ad maximum, a viro
usque ad mulierem.
</vers>
    <vers num="14"> Iuraveruntque Domino voce magna in
iubilo et in clangore tubarum et in sonitu bucinarum.
</vers>
    <vers num="15"> Omnes, qui erant in Iuda, gavisi
sunt de iuramento; in omni enim corde suo iuraverant et in tota
voluntate quæsierant eum, et inventus fuerat ab eis. Præstititque
eis Dominus requiem per circuitum.
</vers>
    <vers num="16"> Sed et Maacham matrem Asa rex
amovit, ne esset domina, eo quod fecisset simulacrum Aseræ; quod
contrivit Asa et in frusta comminuens combussit in torrente
Cedron.
</vers>
    <vers num="17"> Excelsa autem derelicta sunt in
Israel; attamen cor Asa erat perfectum cunctis diebus eius.
</vers>
    <vers num="18"> Ea quæ voverat pater suus et ipse,
intulit in domum Dei, argentum et aurum vasorumque diversam
supellectilem.
</vers>
    <vers num="19"> Bellum vero non fuit usque ad
tricesimum quintum annum regni Asa.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Anno autem tricesimo sexto regni
eius ascendit Baasa rex Israel in Iudam; et muro circumdabat Rama,
ut nullus tute posset egredi et ingredi de regno Asa.
</vers>
    <vers num="2"> Protulit ergo Asa argentum et aurum
de thesauris domus Domini et domus regis misitque ad Benadad regem
Syriæ, qui habitabat in Damasco, dicens:
</vers>
    <vers num="3"> « Fœdus inter me et te
est et inter patrem meum et patrem tuum; quam ob rem misi tibi
argentum et aurum, ut, rupto fœdere, quod habes cum Baasa rege
Israel, facias eum a me recedere ».
</vers>
    <vers num="4"> Acquiescens Benadad regi Asa misit
principes exercituum suorum ad urbes Israel, qui percusserunt Ahion
et Dan et Abelmaim et universa horrea urbium Nephthali.
</vers>
    <vers num="5"> Quod cum audisset Baasa, desivit
ædificare Rama et intermisit opus suum.
</vers>
    <vers num="6"> Porro Asa rex assumpsit universum
Iudam, et tulerunt lapides Rama et ligna, quibus ædificaverat
Baasa, ædificavitque ex eis Gabaa et Maspha.
</vers>
    <vers num="7"> In tempore illo venit Hanani videns
ad Asa regem Iudæ et dixit ei: « Quia habuisti fiduciam
in rege Syriæ et non in Domino Deo tuo, idcirco evasit Syriæ
regis exercitus de manu tua.
</vers>
    <vers num="8"> Nonne Æthiopes et Libyes magnus
exercitus erant quadrigis et equitibus et multitudine nimia, quos,
cum Domino credidisses, tradidit in manu tua?
</vers>
    <vers num="9"> Oculi enim Domini contemplantur
universam terram et præbent fortitudinem his, qui corde perfecto
credunt in eum. Stulte igitur egisti in hoc, quia ex præsenti
tempore contra te bella consurgent ».
</vers>
    <vers num="10"> Iratusque Asa adversus videntem
iussit eum mitti in nervum, valde quippe super hoc fuerat
indignatus; et vexavit Asa quosdam de populo in tempore illo.
</vers>
    <vers num="11"> Opera autem Asa prima et novissima
scripta sunt in libro regum Iudæ et Israel.
</vers>
    <vers num="12"> Ægrotavit etiam Asa anno tricesimo
nono regni sui dolore pedum vehementissimo et nec in infirmitate
sua quæsivit Dominum, sed magis in medicorum arte confisus
est.
</vers>
    <vers num="13"> Dormivitque Asa cum patribus suis et
mortuus est anno quadragesimo primo regni sui.
</vers>
    <vers num="14"> Et sepelierunt eum in sepulcro suo,
quod foderat sibi in civitate David; posueruntque eum super lectum
plenum aromatibus et variis unguentis, quæ erant pigmentariorum
arte confecta, et fecerunt in exsequiis eius combustionem
splendidam valde.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Regnavit autem Iosaphat filius
eius pro eo et invaluit contra Israel.
</vers>
    <vers num="2"> Constituitque militum numeros in
cunctis urbibus Iudæ, quæ erant vallatæ muris; præsidiaque
disposuit in terra Iudæ et in civitatibus Ephraim, quas ceperat
Asa pater eius.
</vers>
    <vers num="3"> Et fuit Dominus cum Iosaphat, quia
ambulavit in viis patris sui primis et non speravit in Baalim
</vers>
    <vers num="4"> sed in Deo patris sui et perrexit in
præceptis illius et non iuxta peccata Israel.
</vers>
    <vers num="5"> Confirmavitque Dominus regnum in manu
eius, et dedit omnis Iuda munera Iosaphat; factæque sunt ei
infinitæ divitiæ et multa gloria.
</vers>
    <vers num="6"> Cumque sumpsisset cor eius audaciam
propter vias Domini, etiam excelsa et palos de Iuda abstulit.
</vers>
    <vers num="7"> Tertio autem anno regni sui misit
principes suos Benhail et Abdiam et Zachariam et Nathanael et
Michaiam, ut docerent in civitatibus Iudæ,
</vers>
    <vers num="8"> et cum eis Levitas Semeiam et
Nathaniam et Zabadiam, Asael quoque et Semiramoth et Ionathan
Adoniamque et Thobiam Levitas et cum eis Elisama et Ioram
sacerdotes.
</vers>
    <vers num="9"> Docebantque in Iuda habentes librum
legis Domini et circuibant cunctas urbes Iudæ atque erudiebant
populum.
</vers>
    <vers num="10"> Itaque factus est pavor Domini super
omnia regna terrarum, quæ erant per gyrum Iudæ, nec audebant
bellare contra Iosaphat.
</vers>
    <vers num="11"> Sed et de Philisthim Iosaphat munera
deferebant et vectigal argenti; Arabes quoque adducebant pecora
arietum septem milia septingenta et hircos totidem.
</vers>
    <vers num="12"> Crevit ergo Iosaphat et magnificatus
est usque in sublime atque ædificavit in Iuda castella urbesque
horreorum.
</vers>
    <vers num="13"> Et multæ copiæ præsto erant ei in
urbibus Iudæ; viri quoque bellatores et robusti erant in
Ierusalem,
</vers>
    <vers num="14"> quorum iste numerus per familias
singulorum: in Iuda principes exercitus, Ednas dux, et cum eo
robustissimorum trecenta milia;
</vers>
    <vers num="15"> et ad latus eius Iohanan princeps et
cum eo ducenta octoginta milia;
</vers>
    <vers num="16"> ad latus quoque istius Amasias
filius Zechri consecratus Domino et cum eo ducenta milia virorum
fortium;
</vers>
    <vers num="17"> de Beniamin autem robustus ad
prœlia Eliada et cum eo tenentium arcum et clipeum ducenta
milia;
</vers>
    <vers num="18"> et ad latus eius Iozabad et cum eo
centum octoginta milia expeditorum militum.
</vers>
    <vers num="19"> Hi omnes erant ad manum regis,
exceptis aliis, quos posuerat in urbibus muratis in universo
Iuda.</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Fuit ergo Iosaphat dives et
inclitus multum et affinitate coniunctus est Achab.
</vers>
    <vers num="2"> Descenditque post annos ad eum in
Samariam, ad cuius adventum mactavit Achab oves et boves plurimos
ipsi et populo, qui venerat cum eo; persuasitque illi, ut
ascenderet in Ramoth Galaad.
</vers>
    <vers num="3"> Dixitque Achab rex Israel ad Iosaphat
regem Iudæ: « Veni mecum in Ramoth Galaad ».
Cui ille respondit: « Ut ego, et tu; sicut populus tuus,
sic et populus meus, tecumque erimus in bello ».
</vers>
    <vers num="4"> Dixitque Iosaphat ad regem Israel:
« Consule, obsecro, impræsentiarum sermonem
Domini ».
</vers>
    <vers num="5"> Congregavitque rex Israel prophetarum
quadringentos viros et dixit ad eos: « In Ramoth Galaad
ad bellandum ire debemus an quiescere? ». At illi:
« Ascende, inquiunt, et tradet Deus in manu
regis ».
</vers>
    <vers num="6"> Dixitque Iosaphat:
« Numquid non est hic et alius propheta Domini, ut ab
illo etiam requiramus? ».
</vers>
    <vers num="7"> Et ait rex Israel ad Iosaphat:
« Adhuc est vir unus, a quo possumus quærere Domini
voluntatem; sed ego odi eum, quia non prophetat mihi bonum sed
malum omni tempore: est autem Michæas filius Iemla ».
Dixitque Iosaphat: « Ne loquaris, rex, hoc
modo ».
</vers>
    <vers num="8"> Vocavit ergo rex Israel unum de
eunuchis et dixit ei: « Voca cito Michæam filium
Iemla ».
</vers>
    <vers num="9"> Porro rex Israel et Iosaphat rex
Iudæ uterque sedebant in solio suo vestiti cultu regio; sedebant
autem in area iuxta portam Samariæ, omnesque prophetæ
vaticinabantur coram eis.
</vers>
    <vers num="10"> Sedecias vero filius Chanaana fecit
sibi cornua ferrea et ait: « Hæc dicit Dominus: His
ventilabis Syriam, donec conteras eam ».
</vers>
    <vers num="11"> Omnesque prophetæ similiter
prophetabant atque dicebant: « Ascende in Ramoth Galaad
et prosperaberis; et tradet Dominus in manu regis ».
</vers>
    <vers num="12"> Nuntius autem, qui ierat ad vocandum
Michæam, ait illi: « En verba omnium prophetarum uno
ore bona regi annuntiant; quæso ergo te, ut et sermo tuus ab eis
non dissentiat, loquarisque prospera ».
</vers>
    <vers num="13"> Cui respondit Michæas:
« Vivit Dominus, quia, quodcumque dixerit Deus meus, hoc
loquar! ».
</vers>
    <vers num="14"> Venit ergo ad regem. Cui rex ait:
« Michæa, ire debemus in Ramoth Galaad ad bellandum an
quiescere? ». Cui ille respondit: « Ascendite
et prosperamini, ut tradantur hostes in manus
vestras ».
</vers>
    <vers num="15"> Dixitque rex: « Iterum
atque iterum te adiuro, ut non mihi loquaris nisi, quod verum est,
in nomine Domini ».
</vers>
    <vers num="16"> At ille ait:
« Vidi universum Israel
dispersum in montibus
sicut oves absque pastore.
Et dixit Dominus:
“Non habent isti dominum; revertatur unusquisque in domum
suam in pace” ».
</vers>
    <vers num="17"> Et ait rex Israel ad Iosaphat:
« Nonne dixi tibi quod non prophetaret iste mihi
quidquam boni sed ea, quæ mala sunt? ».
</vers>
    <vers num="18"> At ille idcirco ait:
« Audite verbum Domini: Vidi Dominum sedentem in solio
suo et omnem exercitum cæli assistentem ei a dextris et
sinistris.
</vers>
    <vers num="19"> Et dixit Dominus: “Quis
decipiet Achab regem Israel, ut ascendat et corruat in Ramoth
Galaad?”. Cumque diceret unus hoc modo et alter alio,
</vers>
    <vers num="20"> processit spiritus et stetit coram
Domino et ait: “Ego decipiam eum”. Cui Dominus:
“In quo, inquit, decipies?”.
</vers>
    <vers num="21"> At ille respondit: “Egrediar
et ero spiritus mendax in ore omnium prophetarum eius”.
Dixitque Dominus: “Decipies et prævalebis; egredere et fac
ita”.
</vers>
    <vers num="22"> Nunc igitur, ecce dedit Dominus
spiritum mendacii in ore omnium prophetarum tuorum et Dominus
locutus est de te mala ».
</vers>
    <vers num="23"> Accessit autem Sedecias filius
Chanaana et percussit Michææ maxillam et ait: « Per
quam viam transivit spiritus Domini a me, ut loqueretur
tibi? ».
</vers>
    <vers num="24"> Dixitque Michæas: « Tu
ipse videbis in die illo, quando ingressus fueris cubiculum intra
cubiculum, ut abscondaris ».
</vers>
    <vers num="25"> Præcepit autem rex Israel dicens:
« Tollite Michæam et ducite eum ad Amon principem
civitatis et ad Ioas filium regis
</vers>
    <vers num="26"> et dicetis: “Hæc dicit rex:
Mittite hunc in carcerem et date ei panis modicum et aquæ
pauxillum, donec revertar in pace” ».
</vers>
    <vers num="27"> Dixitque Michæas: « Si
reversus fueris in pace, non est locutus Dominus in
me ». Et ait: « Audite, populi
omnes! ».
</vers>
    <vers num="28"> Igitur ascenderunt rex Israel et
Iosaphat rex Iudæ in Ramoth Galaad.
</vers>
    <vers num="29"> Dixitque rex Israel ad Iosaphat:
« Mutabo habitum et sic ad pugnam vadam; tu autem
induere vestibus tuis ». Mutatoque rex Israel habitu
venit ad bellum.
</vers>
    <vers num="30"> Rex autem Syriæ præceperat ducibus
curruum suorum dicens: « Ne pugnetis contra minimum aut
contra maximum, nisi contra solum regem Israel ».
</vers>
    <vers num="31"> Itaque, cum vidissent principes
curruum Iosaphat, dixerunt: « Rex Israel est
iste! ». Et circumdederunt eum dimicantes. At ille
clamavit ad Dominum, et auxiliatus est ei atque avertit eos Deus ab
illo.
</vers>
    <vers num="32"> Cum enim vidissent duces curruum
quod non esset rex Israel, reliquerunt eum.
</vers>
    <vers num="33"> Accidit autem, ut unus e populo
sagittam in incertum iaceret et percuteret regem Israel inter
iuncturas et loricam. At ille aurigæ suo ait:
« Converte manum tuam et educ me de acie, quia
vulneratus sum ».
</vers>
    <vers num="34"> Et aggravata est pugna in die illo;
porro rex Israel stabat in curru suo contra Syros usque ad vesperam
et mortuus est occidente sole.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Reversus est autem Iosaphat rex
Iudæ in domum suam pacifice in Ierusalem.
</vers>
    <vers num="2"> Cui occurrit Iehu filius Hanani
videns et ait ad eum: « Impio præbes auxilium et his,
qui oderunt Dominum, amicitia iungeris, et idcirco iram quidem
Domini merebaris;
</vers>
    <vers num="3"> sed bona opera inventa sunt in te, eo
quod abstuleris palos de terra et præparaveris cor tuum, ut
requireres Deum ».
</vers>
    <vers num="4"> Habitavit ergo Iosaphat in Ierusalem.
Rursumque egressus est ad populum de Bersabee usque ad montem
Ephraim et revocavit eos ad Dominum, Deum patrum suorum.
</vers>
    <vers num="5"> Constituitque iudices terræ in
cunctis civitatibus Iudæ munitis per singula loca.
</vers>
    <vers num="6"> Et præcipiens iudicibus:
« Videte, ait, quid faciatis. Non enim homini exercetis
iudicium sed Domino, qui vobiscum est, quando iudicaveritis.
</vers>
    <vers num="7"> Sit timor Domini, vobiscum et caute
cuncta facite; non est enim apud Dominum Deum nostrum iniquitas nec
personarum acceptio nec cupido munerum ».
</vers>
    <vers num="8"> In Ierusalem quoque constituit
Iosaphat ex Levitis et sacerdotibus et principibus familiarum
Israel pro iudicio Domini et pro causis habitatorum Ierusalem.
</vers>
    <vers num="9"> Præcepitque eis dicens:
« Sic agetis in timore Domini fideliter et corde
perfecto.
</vers>
    <vers num="10"> Omnem causam, quæ venerit ad vos
fratrum vestrorum, qui habitant in urbibus suis, ubicumque quæstio
est de homicidio, de lege, de mandato, de præceptis et de
iustificationibus, commonete eos, ut non peccent in Dominum, et ne
veniat ira super vos et super fratres vestros; sic ergo agetis et
non peccabitis.
</vers>
    <vers num="11"> Amarias autem sacerdos princeps
super vos in omnibus, quæ ad Deum pertinent, præsidebit; porro
Zabadias filius Ismael, qui est dux in domo Iudæ, super ea opera
erit, quæ ad regis officium pertinent; habetisque Levitas coram
vobis ut scribas. Confortamini et agite diligenter, et sit Dominus
cum bonis ».</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Post hæc congregati sunt filii
Moab et filii Ammon et cum eis de Meunitis ad Iosaphat, ut
pugnarent contra eum.
</vers>
    <vers num="2"> Veneruntque nuntii et indicaverunt
Iosaphat dicentes: « Venit contra te multitudo magna de
his locis, quæ trans mare sunt, de Edom, et ecce consistunt in
Asasonthamar, quæ est Engaddi ».
</vers>
    <vers num="3"> Iosaphat autem timore perterritus
totum se contulit ad rogandum Dominum et prædicavit ieiunium
universo Iudæ.
</vers>
    <vers num="4"> Congregatusque est Iuda ad precandum
Dominum; sed et de omnibus urbibus suis venerunt ad obsecrandum
eum.
</vers>
    <vers num="5"> Cumque stetisset Iosaphat in medio
cœtu Iudæ et Ierusalem in domo Domini ante atrium novum,
</vers>
    <vers num="6"> ait: « Domine, Deus patrum
nostrorum, tu es Deus in cælo et dominaris cunctis regnis gentium;
in manu tua est fortitudo et potentia, nec quisquam tibi potest
resistere.
</vers>
    <vers num="7"> Nonne tu, Deus noster, expulisti
habitatores terræ huius coram populo tuo Israel et dedisti eam
semini Abraham amici tui in sempiternum?
</vers>
    <vers num="8"> Habitaveruntque in ea et exstruxerunt
in illa sanctuarium nomini tuo dicentes:
</vers>
    <vers num="9"> “Si irruerint super nos mala,
gladius iudicii, pestilentia et fames, stabimus coram domo hac in
conspectu tuo, quia nomen tuum est in domo hac, et clamabimus ad te
in tribulationibus nostris, et exaudies salvosque
facies”.
</vers>
    <vers num="10"> Nunc igitur ecce filii Ammon et Moab
et mons Seir, per quos non concessisti Israeli ut transirent,
quando egrediebantur de Ægypto, sed declinaverunt ab eis et non
interfecerunt illos,
</vers>
    <vers num="11"> e contrario agunt et nituntur eicere
nos de possessione tua, quam tradidisti nobis.
</vers>
    <vers num="12"> Deus noster, ergo non iudicabis eos?
In nobis quidem non tanta est fortitudo, ut possimus huic
multitudini resistere, quæ irruit super nos; sed, cum ignoremus
quid agere debeamus, hoc solum habemus residui, ut oculos nostros
dirigamus ad te ».
</vers>
    <vers num="13"> Omnis vero Iuda stabat coram Domino
cum parvulis et uxoribus et liberis suis.
</vers>
    <vers num="14"> Erat autem Iahaziel filius Zachariæ
filii Banaiæ filii Iehiel filii Matthaniæ Levites de filiis
Asaph, super quem factus est spiritus Domini in medio
congregationis,
</vers>
    <vers num="15"> et ait: « Attendite,
omnis Iuda et qui habitatis Ierusalem et tu rex Iosaphat: Hæc
dicit Dominus vobis: Nolite timere nec paveatis hanc multitudinem
magnam; non est enim vestra pugna sed Dei.
</vers>
    <vers num="16"> Cras descendetis contra eos;
ascensuri enim sunt per clivum nomine Sis, et invenietis illos in
summitate torrentis, qui est contra solitudinem Ieruel.
</vers>
    <vers num="17"> Non eritis vos, qui dimicabitis; sed
tantummodo confidenter state et videbitis auxilium Domini super
vos, o Iuda et Ierusalem. Nolite timere nec paveatis; cras
egredimini contra eos, et Dominus erit vobiscum ».
</vers>
    <vers num="18"> Iosaphat ergo inclinavit se super
faciem suam in terra, et omnis Iuda et habitatores Ierusalem
ceciderunt coram Domino et adoraverunt eum.
</vers>
    <vers num="19"> Porro Levitæ de filiis Caath, de
filiis Core scilicet, surrexerunt et laudabant Dominum, Deum
Israel, voce magna in excelsum.
</vers>
    <vers num="20"> Cumque mane surrexissent, egressi
sunt ad desertum Thecue; profectisque eis, stans Iosaphat in medio
eorum dixit: « Audite me, Iuda et habitatores Ierusalem!
Credite in Domino Deo vestro et permanebitis; credite prophetis
eius, et cuncta evenient vobis prospera ».
</vers>
    <vers num="21"> Habuitque consilium cum populo et
statuit cantores Domini, ut laudarent eum in ornatu sancto et
antecederent exercitum ac voce consona dicerent:
« Confitemini Domino, quoniam in æternum misericordia
eius ».
</vers>
    <vers num="22"> Cumque cœpissent laudes canere,
vertit Dominus insidias eorum contra filios Ammon et Moab et montem
Seir, qui egressi fuerant, ut pugnarent contra Iudam, et percussi
sunt.
</vers>
    <vers num="23"> Et filii Ammon et Moab
consurrexerunt adversum habitatores montis Seir, ut interficerent
et delerent eos; cumque hoc opere perpetrassent, etiam in
semetipsos versi mutuis concidere vulneribus.
</vers>
    <vers num="24"> Porro Iuda, cum venisset ad
speculam, quæ respicit solitudinem, vidit procul omnem late
regionem plenam cadaveribus, nec superesse quemquam, qui necem
potuisset evadere.
</vers>
    <vers num="25"> Venit ergo Iosaphat et omnis populus
cum eo ad detrahenda spolia mortuorum inveneruntque iumenta multa
et supellectilem, vestes quoque et vasa pretiosissima et
diripuerunt, ita ut omnia portare non possent, et per tres dies
spolia auferebant pro prædæ magnitudine.
</vers>
    <vers num="26"> Die autem quarto congregati sunt in
valle Baracha; etenim, quoniam ibi benedixerant Domino, vocaverunt
locum illum vallis Benedictionis usque in præsentem diem.
</vers>
    <vers num="27"> Reversusque est omnis vir Iudæ et
Ierusalem et Iosaphat ante eos in Ierusalem cum lætitia magna, eo
quod dedisset eis Dominus gaudium de inimicis suis;
</vers>
    <vers num="28"> ingressique sunt Ierusalem cum
psalteriis et citharis et tubis in domum Domini.
</vers>
    <vers num="29"> Irruit autem pavor Dei super
universa regna terrarum, cum audissent quod pugnasset Dominus
contra inimicos Israel.
</vers>
    <vers num="30"> Quievitque regnum Iosaphat, et
præbuit ei Deus eius pacem per circuitum.
</vers>
    <vers num="31"> Regnavit igitur Iosaphat super
Iudam. Et erat triginta quinque annorum, cum regnare cœpisset;
viginti autem et quinque annis regnavit in Ierusalem. Nomen matris
eius Azuba filia Selachi.
</vers>
    <vers num="32"> Et ambulavit in via patris sui Asa
nec declinavit ab ea, faciens quod rectum erat coram Domino.
</vers>
    <vers num="33"> Verumtamen excelsa non ablata sunt;
et adhuc populus non direxerat cor suum ad Deum patrum suorum.
</vers>
    <vers num="34"> Reliqua autem gestorum Iosaphat,
priorum et novissimorum, scripta sunt in verbis Iehu filii Hanani,
quæ digesta sunt in libros regum Israel.
</vers>
    <vers num="35"> Post hæc iniit amicitias Iosaphat
rex Iudæ cum Ochozia rege Israel, cuius opera fuerunt
impiissima,
</vers>
    <vers num="36"> et particeps fuit, ut facerent
naves, quæ irent in Tharsis, feceruntque classem in
Asiongaber.
</vers>
    <vers num="37"> Prophetavit autem Eliezer filius
Dodiæ de Maresa contra Iosaphat dicens: « Quia habuisti
fœdus cum Ochozia, percussit Dominus opera tua ».
Contritæque sunt naves nec potuerunt ire in Tharsis.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Dormivit autem Iosaphat cum
patribus suis et sepultus est cum eis in civitate David;
regnavitque Ioram filius eius pro eo.
</vers>
    <vers num="2"> Qui habuit fratres filios Iosaphat
Azariam et Iahiel et Zachariam et Azariam et Michael et Saphatiam:
omnes hi filii Iosaphat regis Israel.
</vers>
    <vers num="3"> Deditque eis pater suus multa munera
argenti et auri et res pretiosas cum civitatibus munitissimis in
Iuda; regnum autem tradidit Ioram, eo quod esset primogenitus.
</vers>
    <vers num="4"> Surrexit ergo Ioram super regnum
patris sui; cumque se confirmasset, occidit omnes fratres suos
gladio et quosdam de principibus Israel.
</vers>
    <vers num="5"> Triginta duorum annorum erat Ioram,
cum regnare cœpisset, et octo annis regnavit in Ierusalem.
</vers>
    <vers num="6"> Ambulavitque in viis regum Israel,
sicut egerat domus Achab; filia quippe Achab erat uxor eius. Et
fecit malum in conspectu Domini.
</vers>
    <vers num="7"> Noluit autem Dominus disperdere domum
David propter pactum, quod inierat cum eo, et quia promiserat, ut
daret ei lucernam et filiis eius omni tempore.
</vers>
    <vers num="8"> In diebus illis rebellavit Edom, ne
esset subditus Iudæ, et constituit sibi regem.
</vers>
    <vers num="9"> Cumque transisset Ioram cum
principibus suis et cunctis curribus, qui erant secum, surrexit
nocte et percussit Edom, qui eum circumdederat, et omnes duces
curruum eius.
</vers>
    <vers num="10"> Attamen rebellavit Edom, ne esset
sub dicione Iudæ, usque ad hanc diem. Eo tempore et Lobna
recessit, ne esset sub manu illius; dereliquerat enim Dominum, Deum
patrum suorum.
</vers>
    <vers num="11"> Insuper et excelsa fabricatus est in
montibus Iudæ et fornicari fecit habitatores Ierusalem et
prævaricari Iudam.
</vers>
    <vers num="12"> Allatæ sunt autem ei litteræ ab
Elia propheta, in quibus scriptum erat: “Hæc dicit Dominus,
Deus David patris tui: Quoniam non ambulasti in viis Iosaphat
patris tui et in viis Asa regis Iudæ,
</vers>
    <vers num="13"> sed incessisti per iter regum Israel
et fornicari fecisti Iudam et habitatores Ierusalem imitatus
fornicationem domus Achab, insuper et fratres tuos domum patris tui
meliores te occidisti:
</vers>
    <vers num="14"> ecce Dominus percutiet plaga magna
populum tuum, filios et uxores tuas universamque substantiam
tuam;
</vers>
    <vers num="15"> tu autem ægrotabis pessimo languore
uteri tui, donec egrediantur vitalia tua paulatim per singulos
dies ».
</vers>
    <vers num="16"> Suscitavit ergo Dominus contra Ioram
spiritum Philisthinorum et Arabum, qui confines sunt
Æthiopibus,
</vers>
    <vers num="17"> et ascenderunt in terram Iudæ et
irruperunt in eam diripueruntque cunctam substantiam, quæ inventa
est in domo regis, insuper et filios eius et uxores, nec remansit
ei filius nisi Ioachaz, qui minimus natu erat.
</vers>
    <vers num="18"> Et post hæc omnia percussit eum
Dominus alvi languore insanabili.
</vers>
    <vers num="19"> Cumque diei succederet dies, et
temporum spatia volverentur, duorum annorum expletus est circulus;
et sic longa consumptus tabe, ita ut egereret etiam viscera sua,
languore pariter et vita caruit. Mortuusque est in infirmitate
pessima, et non fecit ei populus eius secundum morem combustionis
exsequias, sicut fecerat maioribus eius.
</vers>
    <vers num="20"> Triginta duorum annorum fuit, cum
regnare cœpisset, et octo annis regnavit in Ierusalem. Obiitque
nullo relicto desiderio sui; et sepelierunt eum in civitate David,
verumtamen non in sepulcro regum.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Constituerunt autem habitatores
Ierusalem Ochoziam fi lium eius minimum regem pro eo; omnes enim
maiores natu interfecerat turba, quæ irruerat cum Arabibus in
castra. Regnavitque Ochozias filius Ioram regis Iudæ.
</vers>
    <vers num="2"> Filius viginti duo annorum erat
Ochozias, cum regnare cœpisset, et uno anno regnavit in Ierusalem.
Nomen matris eius Athalia filia Amri.
</vers>
    <vers num="3"> Sed et ipse ingressus est per vias
domus Achab; mater enim eius impulit eum, ut impie ageret.
</vers>
    <vers num="4"> Fecit igitur malum in conspectu
Domini sicut domus Achab; ipsi enim fuerunt ei consiliarii post
mortem patris sui in interitum eius.
</vers>
    <vers num="5"> Ambulavitque in consiliis eorum et
perrexit cum Ioram filio Achab rege Israel in bellum contra Hazael
regem Syriæ in Ramoth Galaad; vulneraveruntque Syri Ioram.
</vers>
    <vers num="6"> Qui reversus est, ut curaretur in
Iezrahel a plagis, quas acceperat in supradicto certamine.
Igitur Ochozias filius Ioram rex Iudæ descendit, ut inviseret
Ioram filium Achab in Iezrahel ægrotantem.
</vers>
    <vers num="7"> Voluntatis quippe fuit Dei adversum
Ochoziam, ut veniret ad Ioram et, cum venisset, egrederetur cum eo
adversum Iehu filium Namsi, quem unxit Dominus, ut deleret domum
Achab.
</vers>
    <vers num="8"> Cum ergo iudicium faceret Iehu in
domum Achab, invenit principes Iudæ et filios fratrum Ochoziæ,
qui ministrabant ei, et interfecit illos.
</vers>
    <vers num="9"> Ipsumque perquisivit Ochoziam, et
comprehenderunt eum latentem in Samaria; adductumque ad se Iehu
occidit. Et sepelierunt eum, eo quod dicebant eum esse filium
Iosaphat, qui quæsierat Dominum in toto corde suo.
Nec erat aliquis de stirpe Ochoziæ, qui posset regnare.
</vers>
    <vers num="10"> Athalia autem mater eius videns quod
mortuus esset filius suus surrexit et interfecit omnem stirpem
regiam domus Iudæ.
</vers>
    <vers num="11"> Porro Iosabeth filia regis tulit
Ioas filium Ochoziæ et furata est eum de medio filiorum regis, cum
interficerentur, absconditque cum nutrice sua in cubiculo
lectulorum. Iosabeth autem, quæ absconderat eum, erat filia regis
Ioram, uxor Ioiadæ pontificis, soror Ochoziæ; et idcirco Athalia
non interfecit eum.
</vers>
    <vers num="12"> Fuit ergo cum eis in domo Dei
absconditus sex annis, quibus regnavit Athalia super terram.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Anno autem septimo confortatus
Ioiada assumpsit centuriones, Azariam videlicet filium Ieroham et
Ismael filium Iohanan, Azariam quoque filium Obed et Maasiam filium
Adaiæ et Elisaphat filium Zechri, et iniit cum eis fœdus.
</vers>
    <vers num="2"> Qui circumeuntes Iudam congregaverunt
Levitas de cunctis urbibus Iudæ et principes familiarum Israel
veneruntque in Ierusalem.
</vers>
    <vers num="3"> Iniit igitur omnis congregatio pactum
in domo Dei cum rege. Dixitque ad eos Ioiada: « Ecce
filius regis regnabit, sicut locutus est Dominus super filios
David.
</vers>
    <vers num="4"> Hoc est ergo, quod facietis.
</vers>
    <vers num="5"> Tertia pars vestrum, qui veniunt ad
sabbatum sacerdotum et Levitarum et ianitorum, erit in portis,
tertia vero pars ad domum regis et tertia in porta, quæ appellatur
Fundamenti; omne vero reliquum vulgus sit in atriis domus
Domini.
</vers>
    <vers num="6"> Nec quisquam alius ingrediatur domum
Domini, nisi sacerdotes et qui ministrant de Levitis; ipsi
tantummodo ingrediantur, quia sanctificati sunt. Et omne reliquum
vulgus observet observationem Domini.
</vers>
    <vers num="7"> Levitæ autem circumdent regem
habentes singuli arma sua in manu. Et si quis alius ingressus
fuerit templum, interficiatur. Sintque cum rege et intrante et
egrediente ».
</vers>
    <vers num="8"> Fecerunt igitur Levitæ et universus
Iuda iuxta omnia, quæ præceperat Ioiada pontifex; et assumpserunt
singuli viros suos, qui veniebant sabbato cum his, qui sabbato
egressuri erant: siquidem Ioiada pontifex non dimisit abire turmas,
quæ sibi per singulas hebdomadas succedere consueverant.
</vers>
    <vers num="9"> Deditque Ioiada sacerdos
centurionibus lanceas clipeosque et peltas regis David, quæ erant
in domo Dei.
</vers>
    <vers num="10"> Constituitque omnem populum
tenentium tela a parte templi dextra usque ad partem templi
sinistram coram altari et templo per circuitum regis.
</vers>
    <vers num="11"> Et eduxerunt filium regis et
dederunt ei diadema et testimonium et constituerunt eum regem.
Unxerunt quoque illum Ioiada pontifex et filii eius; imprecatique
sunt ei atque dixerunt: « Vivat rex! ».
</vers>
    <vers num="12"> Quod cum audisset Athalia, vocem
scilicet currentium atque laudantium regem, ingressa est ad populum
in templum Domini.
</vers>
    <vers num="13"> Cumque vidisset regem stantem super
gradum suum in introitu et principes tubasque circa eum omnemque
populum terræ gaudentem atque clangentem tubis cantoresque cum
diversi generis organis signum dantes ad laudandum, scidit
vestimenta sua et ait: « Coniuratio,
coniuratio! ».
</vers>
    <vers num="14"> Præcepit autem Ioiada pontifex
centurionibus, qui erant super exercitum, dicens:
« Educite illam extra sæpta templi! Qui autem sequetur
eam, interficiatur foris gladio! ». Dixerat enim
sacerdos: « Non occidetis eam in domo
Domini! ».
</vers>
    <vers num="15"> Et imposuerunt ei manus; cumque
intrasset portam Equorum domus regis, interfecerunt eam ibi.
</vers>
    <vers num="16"> Pepigit autem Ioiada fœdus inter se
universumque populum et regem, ut esset populus Domini.
</vers>
    <vers num="17"> Itaque ingressus est omnis populus
domum Baal et destruxerunt eam et altaria ac simulacra illius
confregerunt; Matthan quoque sacerdotem Baal interfecerunt ante
aras.
</vers>
    <vers num="18"> Constituit autem Ioiada præpositos
in domo Domini sub manibus sacerdotum et Levitarum, quos distribuit
David in domo Domini, ut offerrent holocausta Domino, sicut
scriptum est in lege Moysi, in gaudio et canticis iuxta
dispositionem David.
</vers>
    <vers num="19"> Constituit quoque ianitores in
portis domus Domini, ut non ingrederetur eam immundus in omni
re.
</vers>
    <vers num="20"> Assumpsitque centuriones et
fortissimos viros ac principes populi et omne vulgus terræ, et
fecerunt descendere regem de domo Domini et introire per medium
portæ Superioris in domum regis et collocaverunt eum in solio
regali.
</vers>
    <vers num="21"> Lætatusque est omnis populus
terræ, et urbs quievit; porro Athalia interfecta est gladio.</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Septem annorum erat Ioas, cum
regnare cœpisset, et quadraginta annis regnavit in Ierusalem.
Nomen matris eius Sebia de Bersabee.
</vers>
    <vers num="2"> Fecitque, quod bonum est coram
Domino, cunctis diebus Ioiadæ sacerdotis.
</vers>
    <vers num="3"> Accepit autem ei Ioiada uxores duas,
e quibus genuit filios et filias.
</vers>
    <vers num="4"> Post quæ placuit Ioas, ut
instauraret domum Domini.
</vers>
    <vers num="5"> Congregavitque sacerdotes et Levitas
et dixit eis: « Egredimini ad civitates Iudæ et
colligite de universo Israel pecuniam ad sartatecta templi Dei
vestri per singulos annos. Festinatoque hoc facite ».
Porro Levitæ non festinarunt.
</vers>
    <vers num="6"> Vocavitque rex Ioiadam principem et
dixit ei: « Quare non tibi fuit curæ, ut cogeres
Levitas inferre de Iuda et de Ierusalem pecuniam, quæ constituta
est a Moyse servo Domini, ut inferret eam omnis congregatio Israel
in tabernaculum testimonii?
</vers>
    <vers num="7"> Athalia enim impiissima et filii eius
dissipaverunt domum Dei et de universis, quæ sanctificata fuerant
templo Domini, dedicaverunt Baalim ».
</vers>
    <vers num="8"> Præcepit ergo rex, et fecerunt arcam
posueruntque eam iuxta portam domus Domini forinsecus.
</vers>
    <vers num="9"> Et prædicatum est in Iuda et
Ierusalem, ut deferrent singuli pretium Domino, quod constituit
Moyses servus Dei super Israel in deserto.
</vers>
    <vers num="10"> Lætatique sunt cuncti principes et
omnis populus et ingressi contulerunt in arcam atque miserunt ita,
ut impleretur.
</vers>
    <vers num="11"> Cumque tempus esset, ut deferrent
arcam ad magistratus regis per manus Levitarum, et viderent multam
esse pecuniam, ingrediebatur scriba regis et quem primus sacerdos
constituerat, effundebantque pecuniam, quæ erat in arca; porro
arcam reportabant ad locum suum. Sicque faciebant per singula
tempora, et congregata est infinita pecunia,
</vers>
    <vers num="12"> quam dederunt rex et Ioiada his, qui
præerant operibus domus Domini. At illi conducebant ex ea cæsores
lapidum et artifices operum singulorum, ut instaurarent domum
Domini, fabros quoque ferri et æris, ut domus Dei fulciretur.
</vers>
    <vers num="13"> Egeruntque operarii, et obducebatur
cicatrix operi per manus eorum, ac suscitaverunt domum Domini in
statum pristinum et firme eam stare fecerunt.
</vers>
    <vers num="14"> Cumque hæc complessent, detulerunt
coram rege et Ioiada reliquam partem pecuniæ, de qua facta sunt
vasa templi in ministerium et ad holocausta, phialæ quoque et
cetera vasa aurea et argentea. Et offerebantur holocausta in domo
Domini iugiter cunctis diebus Ioiadæ.
</vers>
    <vers num="15"> Senuit autem Ioiada plenus dierum et
mortuus est cum centum triginta esset annorum.
</vers>
    <vers num="16"> Sepelieruntque eum in civitate David
cum regibus, eo quod fecisset bonum in Israel cum Deo et cum domo
eius.
</vers>
    <vers num="17"> Postquam autem obiit Ioiada,
ingressi sunt principes Iudæ et adoraverunt regem, qui delinitus
obsequiis eorum acquievit eis.
</vers>
    <vers num="18"> Et dereliquerunt templum Domini, Dei
patrum suorum, servieruntque palis et sculptilibus, et facta est
ira contra Iudam et Ierusalem propter hoc peccatum.
</vers>
    <vers num="19"> Mittebatque eis prophetas, ut
reverterentur ad Dominum, quos protestantes illi audire
nolebant.
</vers>
    <vers num="20"> Spiritus itaque Dei induit Zachariam
filium Ioiadæ sacerdotis; et stetit in conspectu populi et dixit
eis: « Hæc dicit Deus: Quare transgredimini præcepta
Domini, quod vobis non proderit? Quia dereliquistis Dominum, ipse
dereliquit vos ».
</vers>
    <vers num="21"> Qui coniuraverunt adversus eum et
lapidaverunt eum iuxta regis imperium in atrio domus Domini.
</vers>
    <vers num="22"> Et non est recordatus Ioas rex
misericordiæ, quam fecerat Ioiada pater illius secum, sed
interfecit filium eius. Qui cum moreretur, ait: « Videat
Dominus et requirat! ».
</vers>
    <vers num="23"> Cumque evolutus esset annus,
ascendit contra eum exercitus Syriæ venitque in Iudam et Ierusalem
et exterminaverunt cunctos principes populi atque universam prædam
miserunt regi Damascum.
</vers>
    <vers num="24"> Et certe, cum permodicus venisset
numerus Syrorum, tradidit Dominus manibus eorum exercitum magnum
valde, eo quod reliquissent Dominum, Deum patrum suorum; in Ioas
quoque ignominiosa exercuere iudicia.
</vers>
    <vers num="25"> Et abeuntes dimiserunt eum in
languoribus magnis. Coniuraverunt autem contra eum servi sui in
ultionem sanguinis filii Ioiadæ sacerdotis et occiderunt eum in
lectulo suo, et mortuus est. Sepelieruntque eum in civitate David,
sed non in sepulcris regum.
</vers>
    <vers num="26"> Insidiati vero sunt ei Zabad filius
Semath Ammanitidis et Iozabad filius Semarith Moabitidis.
</vers>
    <vers num="27"> Porro de filiis eius, de summa
tributi, quod impositum fuerat sub eo, et de instauratione domus
Dei scriptum est in commentariis libri regum. Regnavitque Amasias
filius eius pro eo.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Viginti quinque annorum erat
Amasias, cum regnare cœpisset, et viginti novem annis regnavit in
Ierusalem. Nomen matris eius Ioaden de Ierusalem.
</vers>
    <vers num="2"> Fecitque bonum in conspectu Domini,
verumtamen non in corde perfecto.
</vers>
    <vers num="3"> Cumque roboratum sibi videret
imperium, iugulavit servos suos, qui occiderant regem patrem
suum,
</vers>
    <vers num="4"> sed filios eorum non interfecit,
sicut scriptum est in libro legis Moysi, ubi præcepit Dominus
dicens: « Non occidentur patres pro filiis, neque filii
pro patribus suis, sed unusquisque in suo peccato
morietur ».
</vers>
    <vers num="5"> Congregavit igitur Amasias Iudam et
constituit eos per familias tribunosque et centuriones in universo
Iuda et Beniamin. Et recensuit a viginti annis sursum invenitque
trecenta milia iuvenum, qui egrederentur ad pugnam et tenerent
hastam et clipeum.
</vers>
    <vers num="6"> Mercede quoque conduxit de Israel
centum milia robustorum centum talentis argenti.
</vers>
    <vers num="7"> Venit autem homo Dei ad illum et ait:
« O rex, ne egrediatur tecum exercitus Israel; non est
enim Dominus cum Israel, cunctis filiis Ephraim.
</vers>
    <vers num="8"> Quod si putas in robore exercitus
bella consistere, superari te faciet Deus ab hostibus: Dei quippe
est et adiuvare et in fugam vertere ».
</vers>
    <vers num="9"> Dixitque Amasias ad hominem Dei:
« Quid ergo fiet de centum talentis, quæ dedi militibus
Israel? ». Et respondit ei homo Dei: « Habet
Dominus, unde tibi dare possit multo his plura ».
</vers>
    <vers num="10"> Separavit itaque Amasias exercitum,
qui venerat ad eum ex Ephraim, ut reverteretur in locum suum; at
illi contra Iudam vehementer irati reversi sunt in regionem
suam.
</vers>
    <vers num="11"> Porro Amasias confidenter eduxit
populum suum et abiit in vallem Salinarum percussitque filios Seir
decem milia.
</vers>
    <vers num="12"> Et alia decem milia virorum ceperunt
filii Iudæ et adduxerunt ad præruptum cuiusdam petræ
præcipitaveruntque eos de summo in præceps, qui universi
crepuerunt.
</vers>
    <vers num="13"> At ille exercitus, quem remiserat
Amasias, ne secum iret ad prœlium, diffusus est in civitatibus
Iudæ a Samaria usque Bethoron et, interfectis tribus milibus,
diripuit prædam magnam.
</vers>
    <vers num="14"> Amasias vero, post cædem Idumæorum
et allatos deos filiorum Seir, statuit illos in deos sibi et
adorabat eos et illis adolebat.
</vers>
    <vers num="15"> Quam ob rem iratus Dominus contra
Amasiam misit ad illum prophetam, qui diceret ei: « Cur
adorasti deos, qui non liberaverunt populum suum de manu
tua? ».
</vers>
    <vers num="16"> Cumque hæc ille loqueretur,
respondit ei: « Num consiliarium regis fecimus te?
Quiesce! Cur interficiam te? ». Discedensque propheta:
« Sed scio, inquit, quod decrevit Deus occidere te, quia
fecisti hoc et non acquievisti consilio meo ».
</vers>
    <vers num="17"> Igitur Amasias rex Iudæ, inito
consilio, misit ad Ioas filium Ioachaz filii Iehu regem Israel
dicens: « Veni, videamus nos mutuo! ».
</vers>
    <vers num="18"> At ille remisit nuntium dicens:
« Carduus, qui est in Libano, misit ad cedrum Libani
dicens: “Da filiam tuam filio meo uxorem”. Et ecce
bestiæ agri, quæ erant in Libano, transierunt et conculcaverunt
carduum.
</vers>
    <vers num="19"> Dixisti: “Percussi
Edom!”. Et idcirco erigitur cor tuum in superbiam. Sede in
domo tua! Cur malum adversum te provocas, ut cadas et tu et Iuda
tecum? ».
</vers>
    <vers num="20"> Noluit audire Amasias, eo quod
Domini esset voluntas, ut traderetur in manibus hostium propter
cultum deorum Edom.
</vers>
    <vers num="21"> Ascendit igitur Ioas rex Israel, et
mutuos sibi præbuere conspectus: ipse et Amasias rex Iudæ in
Bethsames Iudæ.
</vers>
    <vers num="22"> Corruitque Iuda coram Israel et
fugit in tabernacula sua.
</vers>
    <vers num="23"> Porro Amasiam regem Iudæ filium
Ioas filii Ioachaz cepit Ioas rex Israel in Bethsames et adduxit in
Ierusalem destruxitque murum eius a porta Ephraim usque ad portam
Anguli quadringentis cubitis.
</vers>
    <vers num="24"> Omne quoque aurum et argentum et
universa vasa, quæ repererat in domo Dei et apud Obededom in
thesauris etiam domus regiæ, necnon et obsides reduxit
Samariam.
</vers>
    <vers num="25"> Vixit autem Amasias filius Ioas rex
Iudæ, postquam mortuus est Ioas filius Ioachaz rex Israel,
quindecim annis.
</vers>
    <vers num="26"> Reliqua vero gestorum Amasiæ
priorum et novissimorum scripta sunt in libro regum Iudæ et
Israel.
</vers>
    <vers num="27"> Qui postquam recessit a Domino,
tetenderunt ei insidias in Ierusalem; cumque fugisset Lachis,
miserunt post eum in Lachis et interfecerunt eum ibi.
</vers>
    <vers num="28"> Reportantesque super equos
sepelierunt eum cum patribus suis in civitate David.</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Omnis autem populus Iudæ Oziam
annorum sedecim constituit regem pro patre suo Amasia.
</vers>
    <vers num="2"> Ipse reædificavit Ailath et
restituit eam dicioni Iudæ, postquam dormivit rex cum patribus
suis.
</vers>
    <vers num="3"> Sedecim annorum erat Ozias, cum
regnare cœpisset, et quinquaginta duobus annis regnavit in
Ierusalem. Nomen matris eius Iechelia de Ierusalem.
</vers>
    <vers num="4"> Fecitque, quod erat rectum in oculis
Domini iuxta omnia, quæ fecerat Amasias pater eius.
</vers>
    <vers num="5"> Et exquisivit Deum in diebus
Zachariæ, qui erudivit eum in timore Dei; et quamdiu requirebat
Dominum, eum prosperari fecit Deus.
</vers>
    <vers num="6"> Denique egressus est et pugnavit
contra Philisthim et destruxit murum Geth et murum Iabniæ murumque
Azoti. Ædificavit quoque oppida in regione Azoti et
Philisthim.
</vers>
    <vers num="7"> Et adiuvit eum Deus contra Philisthim
et contra Arabas, qui habitabant in Gurbaal, et contra
Meunitas.
</vers>
    <vers num="8"> Pendebantque Ammonitæ munera Oziæ;
et divulgatum est nomen eius usque ad introitum Ægypti, quia
confortatus est in excelsum.
</vers>
    <vers num="9"> Ædificavitque Ozias turres in
Ierusalem super portam Anguli et super portam Vallis et super
Angulum firmavitque eas. </vers>
    <vers num="10"> Exstruxit
etiam turres in solitudine et fodit cisternas plurimas, eo quod
haberet multa pecora tam in Sephela quam in planitie; agricolas
quoque habuit et vinitores in montibus et in campis fertilibus;
erat quippe homo agriculturæ deditus.
</vers>
    <vers num="11"> Fuit autem exercitus bellatorum
eius, qui procedebant ad prœlia in turmis secundum numerum census
per manum Iehiel scribæ Maasiæque præfecti sub manu Hananiæ,
qui erat de ducibus regis.
</vers>
    <vers num="12"> Omnisque numerus principum per
familias virorum fortium duorum milium sescentorum.
</vers>
    <vers num="13"> Et sub eis universus exercitus
trecentorum et septem milium quingentorum, qui erant apti ad bella,
ut pro rege contra adversarios dimicarent.
</vers>
    <vers num="14"> Præparavit quoque eis Ozias, id est
cuncto exercitui, clipeos et hastas et galeas et loricas arcusque
et fundas ad iaciendos lapides.
</vers>
    <vers num="15"> Et fecit in Ierusalem machinas
excogitatas arte, quas in turribus collocavit et in angulis
murorum, ut mitterent sagittas et saxa grandia; egressumque est
nomen eius procul, eo quod mirabiliter auxiliaretur ei Dominus et
corroborasset illum.
</vers>
    <vers num="16"> Sed, cum roboratus esset, elevatum
est cor eius in interitum suum, et deliquit contra Dominum Deum
suum; ingressusque templum Domini adolere voluit incensum super
altare thymiamatis.
</vers>
    <vers num="17"> Statimque ingressus post eum Azarias
sacerdos et cum eo sacerdotes Domini octoginta viri fortissimi;
</vers>
    <vers num="18"> restiterunt regi atque dixerunt:
« Non est tui officii, Ozia, ut adoleas incensum Domino,
sed sacerdotum, hoc est filiorum Aaron, qui consecrati sunt ad
huiuscemodi ministerium. Egredere de sanctuario, quia prævaricatus
es; et non reputabitur tibi in gloriam hoc a Domino
Deo ».
</vers>
    <vers num="19"> Iratusque est Ozias et tenens in
manu turibulum, ut adoleret incensum, minabatur sacerdotibus.
Statimque orta est lepra in fronte eius coram sacerdotibus in domo
Domini super altare thymiamatis.
</vers>
    <vers num="20"> Cumque respexisset eum Azarias
pontifex et omnes reliqui sacerdotes, viderunt lepram in fronte
eius et festinato expulerunt eum; sed et ipse acceleravit egredi,
eo quod malo afflixisset eum Dominus.
</vers>
    <vers num="21"> Fuit igitur Ozias rex leprosus usque
ad diem mortis suæ et habitavit in domo separata plenus lepra, eo
quod abscissus fuerat de domo Domini. Porro Ioatham filius eius
rexit domum regis et iudicabat populum terræ.
</vers>
    <vers num="22"> Reliqua autem gestorum Oziæ priorum
et novissimorum scripsit Isaias filius Amos propheta.
</vers>
    <vers num="23"> Dormivitque Ozias cum patribus suis,
et sepelierunt eum in agro regalium sepulcrorum, eo quod dicebant:
« Erat leprosus ». Regnavitque Ioatham filius
eius pro eo.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Viginti quinque annorum erat
Ioatham, cum regnare cœpisset, et sedecim annis regnavit in
Ierusalem. Nomen matris eius Ierusa filia Sadoc.
</vers>
    <vers num="2"> Fecitque, quod rectum erat coram
Domino iuxta omnia, quæ fecerat Ozias pater suus, excepto quod non
est ingressus templum Domini, et adhuc populus delinquebat.
</vers>
    <vers num="3"> Ipse ædificavit portam domus Domini
Superiorem et in muro Ophel multa construxit.
</vers>
    <vers num="4"> Urbes quoque ædificavit in montibus
Iudæ et in saltibus castella et turres.
</vers>
    <vers num="5"> Ipse pugnavit contra regem filiorum
Ammon et vicit eos, dederuntque ei filii Ammon in anno illo centum
talenta argenti et decem milia choros tritici ac totidem choros
hordei; hæc ei præbuerunt filii Ammon etiam in anno secundo et
tertio.
</vers>
    <vers num="6"> Corroboratusque est Ioatham, eo quod
direxisset vias suas coram Domino Deo suo.
</vers>
    <vers num="7"> Reliqua autem gestorum Ioatham et
omnes pugnæ eius et viæ scriptæ sunt in libro regum Israel et
Iudæ.
</vers>
    <vers num="8"> Viginti quinque annorum erat, cum
regnare cœpisset, et sedecim annis regnavit in Ierusalem.
</vers>
    <vers num="9"> Dormivitque Ioatham cum patribus
suis, et sepelierunt eum in civitate David; et regnavit Achaz
filius eius pro eo.</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Viginti annorum erat Achaz, cum
regnare cœpis set, et sedecim annis regnavit in Ierusalem. Non
fecit rectum in conspectu Domini sicut David pater eius,
</vers>
    <vers num="2"> sed ambulavit in viis regum Israel.
Insuper et simulacra fudit Baalim.
</vers>
    <vers num="3"> Ipse est, qui adolevit in valle filii
Ennom et lustravit filios suos in igne iuxta abominationes gentium,
quas expulit Dominus coram filiis Israel.
</vers>
    <vers num="4"> Sacrificabat quoque et thymiama
succendebat in excelsis et in collibus et sub omni ligno
frondoso.
</vers>
    <vers num="5"> Tradiditque eum Dominus Deus eius in
manu regis Syriæ, qui percussit eum multosque captivos de eo cepit
et adduxit in Damascum. Manibus quoque regis Israel traditus est et
percussus plaga grandi.
</vers>
    <vers num="6"> Occidit enim Phacee filius Romeliæ
de Iuda centum viginti milia in die uno, omnes viros bellatores, eo
quod reliquissent Dominum, Deum patrum suorum.
</vers>
    <vers num="7"> Eodem tempore occidit Zechri vir
potens ex Ephraim Maasiam filium regis et Ezricam præfectum domus,
Elcanam quoque secundum a rege.
</vers>
    <vers num="8"> Ceperuntque filii Israel de fratribus
suis ducenta milia mulierum, puerorum et puellarum, et infinitam
prædam pertuleruntque eam in Samariam.
</vers>
    <vers num="9"> Erat autem ibi propheta Domini nomine
Oded, qui egressus obviam exercitui venienti in Samariam dixit eis:
« Ecce, iratus Dominus, Deus patrum vestrorum, contra
Iudam tradidit eos in manibus vestris, et occidistis eos atrociter,
ita ut ad cælum pertingeret vestra crudelitas.
</vers>
    <vers num="10"> Insuper filios Iudæ et Ierusalem
vultis vobis subicere in servos et ancillas. Attamen nonne vos ipsi
estis in culpa coram Domino Deo vestro?
</vers>
    <vers num="11"> Audite ergo consilium meum et
reducite captivos, quos adduxistis de fratribus vestris, quia
magnus furor Domini imminet vobis ».
</vers>
    <vers num="12"> Steterunt itaque viri de principibus
filiorum Ephraim, Azarias filius Iohanan, Barachias filius
Mosollamoth, Ezechias filius Sellum et Amasa filius Adali, contra
eos, qui veniebant de prœlio,
</vers>
    <vers num="13"> et dixerunt eis: « Non
introducetis huc captivos, quia ad culpam coram Domino, quæ iam
est super nos, vultis adicere super peccata nostra et culpam
nostram. Grandis quippe culpa est nobis, et ira furoris Domini
super Israel ».
</vers>
    <vers num="14"> Dimiseruntque viri bellatores
captivos et universa, quæ ceperant, coram principibus et omni
multitudine.
</vers>
    <vers num="15"> Et surrexerunt viri nominatim
designati et confortaverunt captivos omnesque, qui nudi erant,
vestierunt de spoliis. Cumque vestissent eos et calceassent et
refecissent cibo ac potu unxissentque, deduxerunt eos sollicite, et
quidem omnes vacillantes in iumentis, et adduxerunt Iericho
civitatem Palmarum ad fratres eorum. Ipsique reversi sunt
Samariam.
</vers>
    <vers num="16"> Tempore illo misit rex Achaz ad
regem Assyriorum auxilium postulans.
</vers>
    <vers num="17"> Venerunt enim et Idumæi et
percusserunt Iudam et ceperunt captivos.
</vers>
    <vers num="18"> Philisthim quoque diffusi sunt per
urbes Sephelæ et Nageb Iudæ ceperuntque Bethsames et Aialon et
Gederoth, Socho quoque cum viculis eius et Thamnan et Gamzo cum
viculis earum et habitaverunt in eis.
</vers>
    <vers num="19"> Humiliaverat enim Dominus Iudam
propter Achaz regem Israel, eo quod relaxasset ei frenum et
contemptui habuisset Dominum.
</vers>
    <vers num="20"> Venitque contra eum Theglathphalasar
rex Assyriorum, qui afflixit eum, non autem confortavit.
</vers>
    <vers num="21"> Achaz enim, spoliata domo Domini et
domo regis et principum, dedit regi Assyriorum munera, et tamen
nihil ei profuit.
</vers>
    <vers num="22"> Insuper et in tempore angustiæ suæ
auxit contemptum in Dominum. Ipse rex Achaz
</vers>
    <vers num="23"> immolavit diis Damasci victimas
percussoribus suis et dixit: « Dii regum Syriæ
auxiliantur eis; quos ego placabo hostiis, et aderunt
mihi », cum e contrario ipsi fuerint ruina ei et
universo Israel.
</vers>
    <vers num="24"> Direptis itaque Achaz omnibus vasis
domus Dei atque confractis, clausit ianuas templi Dei et fecit sibi
altaria in universis angulis Ierusalem.
</vers>
    <vers num="25"> In singulis quoque urbibus Iudæ
exstruxit excelsa ad adolendum diis alienis atque ad iracundiam
provocavit Dominum, Deum patrum suorum.
</vers>
    <vers num="26"> Reliqua autem gestorum eius et
omnium operum suorum priorum et novissimorum scripta sunt in libro
regum Iudæ et Israel.
</vers>
    <vers num="27"> Dormivitque Achaz cum patribus suis,
et sepelierunt eum in civitate Ierusalem; non autem posuerunt eum
in sepulcra regum Israel. Regnavitque Ezechias filius eius pro
eo.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Igitur Ezechias regnare cœpit,
cum viginti quinque esset annorum, et viginti novem annis regnavit
in Ierusalem. Nomen matris eius Abi filia Zachariæ.
</vers>
    <vers num="2"> Fecitque, quod erat placitum in
conspectu Domini, iuxta omnia, quæ fecerat David pater eius.
</vers>
    <vers num="3"> Ipse anno et mense primo regni sui
aperuit valvas domus Domini et instauravit eas.
</vers>
    <vers num="4"> Adduxitque sacerdotes atque Levitas
et congregavit eos in plateam orientalem
</vers>
    <vers num="5"> dixitque ad eos: « Audite
me, Levitæ! Nunc sanctificamini; mundate domum Domini, Dei patrum
vestrorum, et auferte omnem immunditiam de sanctuario.
</vers>
    <vers num="6"> Peccaverunt patres nostri et fecerunt
malum in conspectu Domini Dei nostri derelinquentes eum; averterunt
facies suas a tabernaculo Domini et præbuerunt dorsum.
</vers>
    <vers num="7"> Insuper clauserunt ostia, quæ erant
in porticu, et exstinxerunt lucernas incensumque non adoleverunt et
holocausta non obtulerunt in sanctuario Deo Israel.
</vers>
    <vers num="8"> Concitatus est itaque furor Domini
super Iudam et Ierusalem; tradiditque eos in commotionem et in
stuporem et in sibilum, sicut ipsi cernitis oculis vestris.
</vers>
    <vers num="9"> En, corruerunt patres nostri gladiis,
filii nostri et filiæ nostræ et coniuges captivæ ductæ sunt
propter hoc scelus.
</vers>
    <vers num="10"> Nunc igitur placet mihi, ut ineam
fœdus cum Domino, Deo Israel, et avertat a nobis furorem iræ
suæ.
</vers>
    <vers num="11"> Filii mei, nolite neglegere; vos
enim elegit Dominus, ut stetis coram eo et ministretis illi
colatisque eum et adoleatis ».
</vers>
    <vers num="12"> Surrexerunt ergo Levitæ, Mahath
filius Amasai et Ioel filius Azariæ de filiis Caath; porro de
filiis Merari Cis filius Abdi et Azarias filius Iallelel; de filiis
autem Gerson Ioah filius Zimma et Eden filius Ioah;
</vers>
    <vers num="13"> at vero de filiis Elisaphan Semri et
Iehiel; de filiis quoque Asaph Zacharias et Matthanias;
</vers>
    <vers num="14"> necnon de filiis Heman Iahiel et
Semei; sed et de filiis Idithun Semeias et Oziel.
</vers>
    <vers num="15"> Congregaveruntque fratres suos et
sanctificati sunt et ingressi iuxta mandatum regis et imperium
Domini, ut expiarent domum Dei.
</vers>
    <vers num="16"> Sacerdotes quoque ingressi intra
templum Domini, ut mundarent illud, extulerunt omnem immunditiam,
quam intro reppererant in vestibulum domus Domini, quam tulerunt
Levitæ et asportaverunt ad torrentem Cedron foras.
</vers>
    <vers num="17"> Cœperunt autem prima die mensis
primi sanctificare et in die octava eiusdem mensis ingressi sunt
porticum templi Domini et sanctificaverunt templum Domini diebus
octo; et in die sexta decima mensis eiusdem, quod cœperant,
impleverunt.
</vers>
    <vers num="18"> Ingressi quoque sunt ad Ezechiam
regem et dixerunt ei: « Mundavimus omnem domum Domini et
altare holocausti vasaque eius necnon et mensam propositionis cum
omnibus vasis suis
</vers>
    <vers num="19"> cunctamque templi supellectilem,
quam removerat rex Achaz in regno suo in prævaricatione sua,
restituimus et sanctificavimus. Ecce exposita sunt omnia coram
altari Domini ».
</vers>
    <vers num="20"> Consurgensque diluculo Ezechias rex
adunavit principes civitatis et ascendit domum Domini.
</vers>
    <vers num="21"> Attuleruntque simul tauros septem,
arietes septem, agnos septem et hircos septem pro peccato, pro
regno, pro sanctuario, pro Iuda; dixit quoque sacerdotibus filiis
Aaron, ut offerrent super altare Domini.
</vers>
    <vers num="22"> Mactaverunt igitur tauros et
susceperunt sacerdotes sanguinem et fuderunt illum super altare;
mactaverunt etiam arietes et illorum sanguinem super altare
fuderunt; immolaverunt agnos et fuderunt super altare
sanguinem.
</vers>
    <vers num="23"> Applicaverunt hircos pro peccato
coram rege et universa multitudine imposueruntque manus suas super
eos,
</vers>
    <vers num="24"> et immolaverunt illos sacerdotes et
asperserunt sanguinem eorum super altare pro piaculo universi
Israelis; pro omni quippe Israel præceperat rex, ut holocaustum
fieret et pro peccato.
</vers>
    <vers num="25"> Constituit quoque Levitas in domo
Domini cum cymbalis et psalteriis et citharis secundum
dispositionem David et Gad videntis regis et Nathan prophetæ;
siquidem Domini præceptum fuit per manum prophetarum eius.
</vers>
    <vers num="26"> Steteruntque Levitæ tenentes organa
David, et sacerdotes tubas.
</vers>
    <vers num="27"> Et iussit Ezechias, ut offerrent
holocaustum super altare; cumque offerretur holocaustum, cœperunt
laudes canere Domino et clangere tubis atque in diversis organis
David regis Israel concrepare.
</vers>
    <vers num="28"> Omni autem turba adorante, cantores
et ii, qui tenebant tubas, erant in officio suo, donec compleretur
holocaustum.
</vers>
    <vers num="29"> Cumque finita esset oblatio,
incurvatus est rex et omnes, qui erant cum eo, et adoraverunt.
</vers>
    <vers num="30"> Præcepitque Ezechias et principes
Levitis, ut laudarent Dominum verbis David et Asaph videntis; qui
laudaverunt eum magna lætitia et curvato genu adoraverunt.
</vers>
    <vers num="31"> Ezechias autem etiam hæc addidit:
« Nunc, impletis manibus vestris Domino, accedite et
afferte victimas et sacrificia pro gratiarum actione in domo
Domini ». Attulit ergo universa multitudo hostias et
sacrificia pro gratiarum actione, et omnis voluntarius et proni
animi holocausta.
</vers>
    <vers num="32"> Porro numerus holocaustorum, quæ
attulit multitudo, hic fuit: tauros septuaginta, arietes centum,
agnos ducentos, in holocaustum Domino omnia hæc.
</vers>
    <vers num="33"> Sanctificaveruntque Domino boves
sescentos et oves tria milia.
</vers>
    <vers num="34"> Sacerdotes vero pauci erant nec
poterant sufficere, ut pelles holocaustorum detraherent; unde et
Levitæ fratres eorum adiuverunt eos, donec impleretur opus, et
sanctificarentur sacerdotes; Levitæ quippe recti corde, ut
sanctificarentur magis quam sacerdotes.
</vers>
    <vers num="35"> Fuerunt igitur holocausta plurima,
adipes pacificorum et libamina, quæ pertinebant ad holocausta.
Restitutus est ita cultus domus Domini.
</vers>
    <vers num="36"> Lætatusque est Ezechias et omnis
populus de eo, quod paravit Dominus populo; repente quippe hoc
factum est.</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Misit quoque Ezechias ad omnem
Israel et Iudam scripsitque et epistulas ad Ephraim et Manassen,
ut venirent ad domum Domini in Ierusalem et facerent Pascha Domino,
Deo Israel.
</vers>
    <vers num="2"> Inito quoque consilio regis et
principum et universi cœtus in Ierusalem, decreverunt, ut facerent
Pascha mense secundo.
</vers>
    <vers num="3"> Non enim potuerant facere in tempore
suo, quia sacerdotes, qui possent sufficere, sanctificati non
fuerant, et populus necdum congregatus erat in Ierusalem.
</vers>
    <vers num="4"> Placuit ergo sermo regi et omni
multitudini,
</vers>
    <vers num="5"> et decreverunt, ut mitterent nuntios
in universum Israel de Bersabee usque Dan, ut venirent et facerent
Pascha Domino, Deo Israel, in Ierusalem; in plurima enim
multitudine non fecerant, sicut lege præscriptum est.
</vers>
    <vers num="6"> Perrexeruntque cursores cum epistulis
ex regis manu et principum eius in universum Israel et Iudam, iuxta
quod rex iusserat, prædicantes: « Filii Israel,
revertimini ad Dominum, Deum Abraham et Isaac et Israel, ut
revertatur ad reliquias, quæ effugerunt manum regum
Assyriorum.
</vers>
    <vers num="7"> Nolite fieri sicut patres vestri et
fratres, qui recesserunt a Domino, Deo patrum suorum, et tradidit
eos in interitum, ut ipsi cernitis.
</vers>
    <vers num="8"> Nolite nunc indurare cervices vestras
sicut patres vestri. Tradite manus Domino et venite ad sanctuarium
eius, quod sanctificavit in æternum; servite Domino Deo vestro, ut
avertatur a vobis ira furoris eius.
</vers>
    <vers num="9"> Si enim vos reversi fueritis ad
Dominum, fratres vestri et filii habebunt misericordiam coram
dominis suis, qui illos duxere captivos, et revertentur in terram
hanc: misericors enim et clemens est Dominus Deus vester et non
avertet faciem suam a vobis, si reversi fueritis ad
eum ».
</vers>
    <vers num="10"> Igitur cursores pergebant de
civitate in civitatem per terram Ephraim et Manasse usque Zabulon,
illis irridentibus et subsannantibus eos.
</vers>
    <vers num="11"> Attamen quidam viri ex Aser et
Manasse et Zabulon se humiliaverunt et venerunt Ierusalem.
</vers>
    <vers num="12"> In Iuda quoque facta est manus
Domini, ut daret eis cor unum, ut facerent præceptum regis et
principum iuxta verbum Domini.
</vers>
    <vers num="13"> Congregatus est ergo in Ierusalem
populus multus, ut faceret sollemnitatem Azymorum in mense secundo,
ecclesia magna valde.
</vers>
    <vers num="14"> Et surgentes destruxerunt altaria,
quæ erant in Ierusalem, atque universa thymiamateria subvertentes
proiecerunt in torrentem Cedron.
</vers>
    <vers num="15"> Et mactaverunt Pascha quarta decima
die mensis secundi; sacerdotes autem atque Levitæ confusi
sanctificati sunt et attulerunt holocausta in domum Domini.
</vers>
    <vers num="16"> Steteruntque in ordine suo iuxta
dispositionem et legem Moysi hominis Dei, sacerdotes vero
suscipiebant effundendum sanguinem de manibus Levitarum,
</vers>
    <vers num="17"> eo quod multi in cœtu sanctificati
non essent; idcirco Levitæ mactaverunt victimas Paschæ omnibus,
qui non erant mundi, ut sanctificarent illas Domino.
</vers>
    <vers num="18"> Valde magna enim pars populi, de
Ephraim et Manasse et Issachar et Zabulon, non erant mundati; et
comederunt Pascha non iuxta, quod scriptum est. Et oravit pro eis
Ezechias dicens: « Dominus bonus propitietur
</vers>
    <vers num="19"> cunctis, qui direxerunt cor suum, ut
requirerent Dominum, Deum patrum suorum, quamvis non secundum
munditiam sanctuarii ».
</vers>
    <vers num="20"> Quem exaudivit Dominus, et placatus
est populo.
</vers>
    <vers num="21"> Feceruntque filii Israel, qui
inventi sunt in Ierusalem, sollemnitatem Azymorum septem diebus in
lætitia magna, laudaverunt Dominum et per singulos dies Levitæ et
sacerdotes per organa benesonantia.
</vers>
    <vers num="22"> Et locutus est Ezechias ad cor
omnium Levitarum, qui habebant intellegentiam bonam super Domino;
et compleverunt sollemnitatem septem dierum immolantes victimas
pacificorum et laudantes Dominum, Deum patrum suorum.
</vers>
    <vers num="23"> Placuitque universæ multitudini, ut
celebrarent etiam alios dies septem, quod et fecerunt cum ingenti
gaudio.
</vers>
    <vers num="24"> Ezechias enim rex Iudæ præbuerat
multitudini mille tauros et septem milia ovium; principes vero
dederant populo tauros mille et oves decem milia; sanctificata est
ergo sacerdotum plurima multitudo.
</vers>
    <vers num="25"> Et hilaritate perfusa est omnis
turba Iudæ, tam sacerdotum et Levitarum quam universæ
frequentiæ, quæ venerat ex Israel, advenæ quoque, qui venerant
de terra Israel vel habitabant in Iuda.
</vers>
    <vers num="26"> Factaque est grandis lætitia in
Ierusalem, qualis a diebus Salomonis filii David regis Israel in ea
urbe non fuerat.
</vers>
    <vers num="27"> Surrexerunt autem sacerdotes
levitici generis benedicentes populo; et exaudita est vox eorum,
pervenitque oratio eorum in habitaculum sanctum eius in cælum.</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Cumque hæc fuissent rite
celebrata, egressus est omnis Israel, qui inventus fuerat in
urbibus Iudæ, et fregerunt simulacra succideruntque palos,
demoliti sunt excelsa et altaria destruxerunt non solum de universo
Iuda et Beniamin, sed et de Ephraim quoque et Manasse, donec
penitus everterent. Reversique sunt omnes filii Israel in
possessiones et civitates suas.
</vers>
    <vers num="2"> Ezechias autem constituit turmas
sacerdotales et leviticas per divisiones suas, unumquemque in
officio proprio tam sacerdotum videlicet quam Levitarum, ad
holocausta et pacifica, ut ministrarent et confiterentur
canerentque laudes in portis castrorum Domini.
</vers>
    <vers num="3"> Pars autem regis erat, ut de propria
eius substantia offerretur holocaustum mane semper et vespere,
sabbatis quoque et calendis et sollemnitatibus ceteris, sicut
scriptum est in lege Moysi.
</vers>
    <vers num="4"> Præcepit etiam populo habitanti
Ierusalem, ut darent partes sacerdotibus et Levitis, ut possent
vacare legi Domini.
</vers>
    <vers num="5"> Quod cum percrebruisset in auribus
multitudinis, plurimas obtulere primitias filii Israel frumenti,
vini et olei, mellis quoque et omnium, quæ gignit humus, et
decimas obtulerunt de omnibus abundanter.
</vers>
    <vers num="6"> Sed et filii Israel et Iudæ, qui
habitabant in urbibus Iudæ, obtulerunt decimas boum et ovium
decimasque sanctorum, quæ sanctificabant Domino Deo suo; atque
universa portantes fecerunt acervos plurimos.
</vers>
    <vers num="7"> Mense tertio cœperunt acervorum
iacere fundamenta et mense septimo compleverunt eos.
</vers>
    <vers num="8"> Cumque ingressi fuissent Ezechias et
principes, viderunt acervos et benedixerunt Domino ac populo
Israel.
</vers>
    <vers num="9"> Interrogavitque Ezechias sacerdotes
et Levitas, cur ita iacerent acervi.
</vers>
    <vers num="10"> Respondit illi Azarias sacerdos
primus de stirpe Sadoc dicens: « Ex quo cœperunt
offerre donationem in domum Domini, comedimus et saturati sumus, et
remanserunt plurima, eo quod benedixerit Dominus populo suo;
reliquiarum autem copia est ista, quam cernis ».
</vers>
    <vers num="11"> Præcepit igitur Ezechias, ut
præpararent cellas in domo Domini. Quod cum fecissent,
</vers>
    <vers num="12"> intulerunt tam donationem quam
decimas et quæcumque sanctificaverant fideliter. Fuit autem
præfectus eorum Chonenias Levita et Semei frater eius
secundus,
</vers>
    <vers num="13"> post quem Iahiel et Azazias et
Nahath et Asael et Ierimoth, Iozabad quoque et Eliel et Iesmachias
et Mahath et Banaias præpositi sub manibus Choneniæ et Semei
fratris eius ex imperio Ezechiæ regis et Azariæ pontificis domus
Dei.
</vers>
    <vers num="14"> Core vero filius Iemna Levites et
ianitor orientalis portæ præpositus erat iis, quæ sponte
offerebantur Domino, ad distribuendum donationem Domini et
sanctissima.
</vers>
    <vers num="15"> Et sub cura eius Eden et Beniamin,
Iesua et Semeias, Amarias quoque et Sechenias in civitatibus
sacerdotum, ut fideliter distribuerent fratribus suis tam maioribus
quam minoribus in divisionibus suis,
</vers>
    <vers num="16"> dummodo recensiti essent mares ab
annis tribus et supra, cuncti qui ingrediebantur templum Domini, ut
singulorum dierum ministeria observarent iuxta divisiones suas.
</vers>
    <vers num="17"> Sacerdotes recensiti erant per
familias, et Levitæ a vicesimo anno et supra per ministeria et
turmas suas.
</vers>
    <vers num="18"> Et recensita erat universa familia
omnis turmæ, tam pro uxoribus quam liberis eorum utriusque sexus,
quia in fidelitate servitii ipsorum sanctificati erant omnes.
</vers>
    <vers num="19"> Porro pro filiis Aaron, sacerdotibus
in agris et suburbanis urbium singularum dispositi erant nominatim
viri, qui partes distribuerent universo sexui masculino de
sacerdotibus et omni, qui recensitus erat inter Levitas.
</vers>
    <vers num="20"> Fecit ergo Ezechias secundum hæc in
omni Iuda operatusque est bonum et rectum et verum coram Domino Deo
suo.
</vers>
    <vers num="21"> Et in universo opere, quod cœpit in
servitio domus Dei, et iuxta legem et præceptum volens requirere
Deum suum, in toto corde suo operatus et prosperatus est.</vers>
  </cap>
  <subtitulum>Capitulum 32</subtitulum>
  <cap num="32">
    <vers num="1"> Post quæ et huiuscemodi fidem
venit Sennacherib rex Assyriorum et ingressus Iudam obsedit
civitates munitas volens eas capere.
</vers>
    <vers num="2"> Quod cum vidisset Ezechias, venisse
scilicet Sennacherib et totum belli impetum verti contra
Ierusalem,
</vers>
    <vers num="3"> inito cum principibus consilio
virisque fortissimis, ut obturarent capita fontium, qui erant extra
urbem, et, hoc omnium decernente sententia,
</vers>
    <vers num="4"> congregata est plurima multitudo, et
obturaverunt cunctos fontes et rivum, qui fluebat in medio terræ,
dicentes: « Ne veniant reges Assyriorum et inveniant
aquarum abundantiam! ».
</vers>
    <vers num="5"> Ædificavit quoque agens industrie
omnem murum, qui fuerat dissipatus, et exstruxit turres desuper et
forinsecus alterum murum instauravitque Mello in civitate David et
fecit iacula plurima et clipeos.
</vers>
    <vers num="6"> Constituitque principes belli super
populum et convocavit illos ad se in platea portæ civitatis ac
locutus est ad cor eorum dicens:
</vers>
    <vers num="7"> « Viriliter agite et
confortamini! Nolite timere nec paveatis regem Assyriorum et
universam multitudinem, quæ est cum eo. Multo enim plures nobiscum
sunt quam cum illo:
</vers>
    <vers num="8"> cum illo est brachium carneum,
nobiscum autem Dominus Deus noster, qui auxiliator est noster
pugnatque pro nobis ». Confortatusque est populus
huiuscemodi verbis Ezechiæ regis Iudæ.
</vers>
    <vers num="9"> Quæ postquam gesta sunt, misit
Sennacherib rex Assyriorum servos suos Ierusalem — ipse enim
cum universo exercitu obsidebat Lachis — ad Ezechiam regem
Iudæ et ad omnem populum, qui erat in urbe, dicens:
</vers>
    <vers num="10"> « Hæc dicit Sennacherib
rex Assyriorum: In quo habentes fiduciam sedetis obsessi in
Ierusalem?
</vers>
    <vers num="11"> Nonne Ezechias decipit vos, ut
tradat morti in fame et siti affirmans quod Dominus Deus vester
liberet vos de manu regis Assyriorum?
</vers>
    <vers num="12"> Numquid non iste est Ezechias, qui
destruxit excelsa illius et altaria et præcepit Iudæ et Ierusalem
dicens: “Coram altari uno adorabitis et in ipso comburetis
sacrificia”?
</vers>
    <vers num="13"> An ignoratis quæ ego fecerim et
patres mei cunctis terrarum populis? Numquid prævaluerunt dii
gentium terrarum liberare regionem suam de manu mea?
</vers>
    <vers num="14"> Quis est de universis diis gentium,
quas deleverunt patres mei, qui potuerit eruere populum suum de
manu mea, ut possit etiam Deus vester eruere vos de hac manu?
</vers>
    <vers num="15"> Non vos ergo decipiat Ezechias nec
vana persuasione deludat, neque credatis ei! Si enim nullus potuit
deus cunctarum gentium atque regnorum liberare populum suum de manu
mea et de manu patrum meorum, quanto minus Deus vester poterit
eruere vos de manu mea! ».
</vers>
    <vers num="16"> Sed et alia multa locuti sunt servi
eius contra Dominum Deum et contra Ezechiam servum eius.
</vers>
    <vers num="17"> Epistulas quoque scripsit plenas
blasphemiæ in Dominum, Deum Israel, et locutus est adversus eum:
« Sicut dii gentium terrarum non potuerunt liberare
populos suos de manu mea, sic et Deus Ezechiæ eruere non poterit
populum suum de manu ista ».
</vers>
    <vers num="18"> Insuper et clamore magno, lingua
Iudaica, ad populum Ierusalem, qui sedebat in muro, personabant, ut
terrerent et perturbarent eos et caperent civitatem.
</vers>
    <vers num="19"> Locutusque est Sennacherib contra
Deum Ierusalem sicut adversum deos populorum terræ opera manuum
hominum.
</vers>
    <vers num="20"> Oraverunt igitur Ezechias rex et
Isaias filius Amos prophetes adversum hanc blasphemiam ac
vociferati sunt in cælum.
</vers>
    <vers num="21"> Et misit Dominus angelum, qui
percussit omnem virum robustum et bellatorem et principem in
castris regis Assyriorum; reversusque est cum ignominia in terram
suam. Cumque ingressus esset domum dei sui, filii, qui egressi
fuerant de visceribus eius, interfecerunt eum ibi gladio.
</vers>
    <vers num="22"> Salvavit ergo Dominus Ezechiam et
habitatores Ierusalem de manu Sennacherib regis Assyriorum et de
manu omnium et præstitit eis quietem per circuitum.
</vers>
    <vers num="23"> Multi etiam deferebant munera Domino
in Ierusalem et res pretiosas Ezechiæ regi Iudæ, qui exaltatus
est post hæc coram cunctis gentibus.
</vers>
    <vers num="24"> In diebus illis ægrotavit Ezechias
usque ad mortem et oravit Dominum; exaudivitque eum et dedit ei
signum.
</vers>
    <vers num="25"> Sed non iuxta beneficia, quæ
acceperat, retribuit, quia elevatum est cor eius; et facta est
contra eum ira et contra Iudam et Ierusalem.
</vers>
    <vers num="26"> Humiliatusque est postea, eo quod
exaltatum fuisset cor eius, tam ipse quam habitatores Ierusalem; et
idcirco non venit super eos ira Domini in diebus Ezechiæ.
</vers>
    <vers num="27"> Fuit autem Ezechias dives et
inclitus valde; et thesauros sibi plurimos congregavit argenti,
auri et lapidis pretiosi, aromatum et clipeorum omnisque generis
rerum pretiosarum.
</vers>
    <vers num="28"> Apothecas quoque frumenti, vini et
olei et præsepia omnium iumentorum caulasque pecoribus
</vers>
    <vers num="29"> et urbes exædificavit sibi; habebat
quippe greges ovium et armentorum innumerabiles, eo quod dedisset
ei Deus substantiam multam nimis.
</vers>
    <vers num="30"> Ipse est Ezechias, qui obturavit
superiorem exitum aquarum Gihon et avertit eas subter ad occidentem
urbis David. In omnibus operibus suis prosperatus est.
</vers>
    <vers num="31"> Attamen sic in legatione principum
Babylonis, qui missi fuerant ad eum, ut interrogarent de portento,
quod acciderat super terram, dereliquit eum Deus, ut tentaretur, et
nota fierent omnia, quæ erant in corde eius.
</vers>
    <vers num="32"> Reliqua autem gestorum Ezechiæ et
misericordiarum eius scripta sunt in visione Isaiæ filii Amos
prophetæ et in libro regum Iudæ et Israel.
</vers>
    <vers num="33"> Dormivitque Ezechias cum patribus
suis, et sepelierunt eum in ascensu ad sepulcra filiorum David; et
celebravit eius exsequias universus Iuda et omnes habitatores
Ierusalem. Regnavitque Manasses filius eius pro eo.</vers>
  </cap>
  <subtitulum>Capitulum 33</subtitulum>
  <cap num="33">
    <vers num="1"> Duodecim annorum erat Manasses,
cum regnare cœpisset, et quinquaginta quinque annis regnavit in
Ierusalem.
</vers>
    <vers num="2"> Fecit autem malum coram Domino iuxta
abominationes gentium, quas expulit Dominus coram filiis
Israel.
</vers>
    <vers num="3"> Et conversus instauravit excelsa,
quæ demolitus fuerat Ezechias pater eius, construxitque aras
Baalim et fecit palos et adoravit omnem militiam cæli et coluit
eam.
</vers>
    <vers num="4"> Ædificavit quoque altaria in domo
Domini, de qua dixerat Dominus: « In Ierusalem erit
nomen meum in æternum ».
</vers>
    <vers num="5"> Ædificavit autem ea cuncto exercitui
cæli in duobus atriis domus Domini.
</vers>
    <vers num="6"> Transireque fecit filios suos per
ignem in valle filii Ennom. Hariolatus est, sectabatur auguria,
maleficis artibus inserviebat, habebat secum pythones et aruspices;
multaque mala operatus est coram Domino, ut irritaret eum.
</vers>
    <vers num="7"> Posuit quoque sculptile, idolum, quod
fecerat, in domo Dei, de qua locutus est Deus ad David et ad
Salomonem filium eius dicens: « In domo hac et in
Ierusalem, quam elegi de cunctis tribubus Israel, ponam nomen meum
in sempiternum.
</vers>
    <vers num="8"> Et moveri non faciam pedem Israel de
terra, quam tradidi patribus eorum, ita dumtaxat si custodierint
facere, quæ præcepi eis, cunctamque legem et præcepta atque
iudicia, per manum Moysi ».
</vers>
    <vers num="9"> Igitur Manasses seduxit Iudam et
habitatores Ierusalem, ut facerent malum super omnes gentes, quas
subverterat Dominus a facie filiorum Israel.
</vers>
    <vers num="10"> Locutusque est Dominus ad eum et ad
populum illius, et attendere noluerunt.
</vers>
    <vers num="11"> Idcirco superinduxit eis principes
exercitus regis Assyriorum; ceperuntque Manassen compedibus et
vinctum catenis duxerunt Babylonem.
</vers>
    <vers num="12"> Qui, postquam coangustatus est,
oravit Dominum Deum suum et egit pænitentiam valde coram Deo
patrum suorum.
</vers>
    <vers num="13"> Deprecatusque est eum, et placatus
ei exaudivit orationem eius reduxitque eum Ierusalem in regnum
suum; et cognovit Manasses quod Dominus ipse esset Deus.
</vers>
    <vers num="14"> Post hæc ædificavit murum extra
civitatem David ad occidentem Gihon in convalle et ad introitum
portæ Piscium per circuitum Ophel et exaltavit illum vehementer;
constituitque principes exercitus in cunctis civitatibus Iudæ
munitis.
</vers>
    <vers num="15"> Et abstulit deos alienos et idolum
de domo Domini, aras quoque, quas fecerat in monte domus Domini et
in Ierusalem, et proiecit omnia extra urbem.
</vers>
    <vers num="16"> Porro instauravit altare Domini et
immolavit super illud victimas pacificorum et pro gratiarum actione
præcepitque Iudæ, ut serviret Domino, Deo Israel.
</vers>
    <vers num="17"> Attamen adhuc populus immolabat in
excelsis Domino Deo suo.
</vers>
    <vers num="18"> Reliqua autem gestorum Manasse et
obsecratio eius ad Deum suum, verba quoque videntium, qui
loquebantur ad eum in nomine Domini, Dei Israel, continentur in
sermonibus regum Israel.
</vers>
    <vers num="19"> Oratio quoque eius et exauditio et
cuncta peccata atque contemptus, loca etiam, in quibus ædificavit
excelsa et fecit palos et statuas, antequam ageret pænitentiam,
scripta sunt in sermonibus Hozai.
</vers>
    <vers num="20"> Dormivit ergo Manasses cum patribus
suis, et sepelierunt eum in domo sua. Regnavitque pro eo filius
eius Amon.
</vers>
    <vers num="21"> Viginti duorum annorum erat Amon,
cum regnare cœpisset, et duobus annis regnavit in Ierusalem.
</vers>
    <vers num="22"> Fecitque malum in conspectu Domini,
sicut fecerat Manasses pater eius, et cunctis idolis, quæ Manasses
fuerat fabricatus, immolavit atque servivit.
</vers>
    <vers num="23"> Et non humiliavit se ante faciem
Domini, sicut humiliaverat se Manasses pater eius, et multo maiora
deliquit.
</vers>
    <vers num="24"> Cumque coniurassent adversus eum
servi sui, interfecerunt eum in domo sua.
</vers>
    <vers num="25"> Porro populus terræ, cæsis
omnibus, qui conspiraverant contra regem Amon, constituit regem
Iosiam filium eius pro eo.</vers>
  </cap>
  <subtitulum>Capitulum 34</subtitulum>
  <cap num="34">
    <vers num="1"> Octo annorum erat Iosias, cum
regnare cœpisset, et triginta et uno annis regnavit in
Ierusalem.
</vers>
    <vers num="2"> Fecitque quod erat rectum in
conspectu Domini, et ambulavit in viis David patris sui; non
declinavit neque ad dextram neque ad sinistram.
</vers>
    <vers num="3"> Octavo autem anno regni sui, cum
adhuc esset puer, cœpit quærere Deum patris sui David; et
duodecimo anno cœpit mundare Iudam et Ierusalem ab excelsis et
palis sculptilibusque et conflatilibus.
</vers>
    <vers num="4"> Destruxeruntque coram eo aras Baalim;
et thymiamateria, quæ eis superposita fuerant, demolitus est;
palos etiam et sculptilia et conflatilia succidit atque comminuit
et super tumulos eorum, qui eis immolare consueverant, fragmenta
dispersit.
</vers>
    <vers num="5"> Ossa præterea sacerdotum combussit
in altaribus ipsorum; mundavitque Iudam et Ierusalem,
</vers>
    <vers num="6"> sed et in urbibus Manasse et Ephraim
et Simeon usque Nephthali, in plateis eorum undique
</vers>
    <vers num="7"> dissipavit altaria et palos et
sculptilia contrivit in frusta; cunctaque thymiamateria demolitus
est de universa terra Israel et reversus est Ierusalem.
</vers>
    <vers num="8"> Igitur anno octavo decimo regni sui,
cum mundaret terram et domum, misit Saphan filium Eseliæ et
Maasiam principem civitatis et Ioah filium Ioachaz a commentariis,
ut instaurarent domum Domini Dei sui.
</vers>
    <vers num="9"> Qui venerunt ad Helciam sacerdotem
magnum acceptamque ab eo pecuniam, quæ illata fuerat in domum
Domini, et quam congregaverant Levitæ ianitores de Manasse et
Ephraim et universis reliquiis Israel ab omni quoque Iuda et
Beniamin et habitatoribus Ierusalem,
</vers>
    <vers num="10"> tradiderunt in manibus opificum, qui
præerant in domo Domini, et illi dederunt eam operariis, qui
operabantur in domo Domini, ut instaurarent templum et infirma
quæque sarcirent;
</vers>
    <vers num="11"> dederunt scilicet eam lignariis et
cæmentariis, ut emerent lapides dolatos et ligna ad commissuras
ædificii et ad contignationem domorum, quas destruxerant reges
Iudæ.
</vers>
    <vers num="12"> Qui fideliter cuncta faciebant.
Erant autem præpositi operantium Iahath et Abdias Levitæ de
filiis Merari, Zacharias et Mosollam de filiis Caath, qui
dirigebant opus. Omnes autem Levitæ scientes organis canere
</vers>
    <vers num="13"> erant super eos, qui onera portabant
et dirigebant omnes, qui varia opera faciebant. De Levitis quoque
erant scribæ et præfecti et ianitores.
</vers>
    <vers num="14"> Cumque efferrent pecuniam, quæ
illata fuerat in templum Domini, repperit Helcias sacerdos librum
legis Domini per manum Moysi
</vers>
    <vers num="15"> et ait ad Saphan scribam:
« Librum legis inveni in domo Domini ». Et
tradidit ei.
</vers>
    <vers num="16"> At ille intulit volumen ad regem et
insuper nuntiavit ei dicens: « Omnia, quæ dedisti in
manu servorum tuorum, ecce complentur.
</vers>
    <vers num="17"> Argentum, quod repertum est in domo
Domini, effuderunt, datum que est præfectis et
operariis ».
</vers>
    <vers num="18"> Et nuntiavit Saphan scriba regi
dicens: « Librum tradidit mihi Helcias
sacerdos ». Et legebat illum Saphan coram rege.
</vers>
    <vers num="19"> Et factum est, cum audisset rex
verba legis, scidit vestimenta sua
</vers>
    <vers num="20"> et præcepit Helciæ et Ahicam filio
Saphan et Abdon filio Micha, Saphan quoque scribæ et Asaiæ servo
regis dicens:
</vers>
    <vers num="21"> « Ite et consulite
Dominum pro me et pro reliquiis Israel et Iudæ super sermonibus
libri, qui repertus est. Magnus enim furor Domini effusus est super
nos, eo quod non custodierint patres nostri verba Domini, ut
facerent iuxta omnia, quæ scripta sunt in isto
volumine ».
</vers>
    <vers num="22"> Abiit igitur Helcias et hi, qui
simul a rege missi fuerant, ad Holdam propheten uxorem Sellum filii
Thecuæ filii Haraas custodis vestium, quæ habitabat in Ierusalem
in secunda, et locuti sunt ei iuxta verba hæc.
</vers>
    <vers num="23"> Et illa respondit eis:
« Hæc dicit Dominus, Deus Israel: Dicite viro, qui
misit vos ad me:
</vers>
    <vers num="24"> Hæc dicit Dominus: Ecce ego inducam
mala super locum istum et super habitatores eius, cuncta maledicta,
quæ scripta sunt in libro hoc, quem legerunt coram rege Iudæ,
</vers>
    <vers num="25"> quia dereliquerunt me et
sacrificaverunt diis alienis, ut me ad iracundiam provocarent in
cunctis operibus manuum suarum; idcirco effundetur furor meus super
locum istum et non exstinguetur.
</vers>
    <vers num="26"> Ad regem autem Iudæ, qui misit vos
pro Domino consulendo, sic loquimini: Hæc dicit Dominus, Deus
Israel: Quoniam audisti verba voluminis,
</vers>
    <vers num="27"> atque emollitum est cor tuum, et
humiliatus es in conspectu Dei super his, quæ dicta sunt contra
locum hunc et habitatores Ierusalem, humiliatusque coram me
scidisti vestimenta tua et flevisti coram me, ego quoque audivi,
dicit Dominus.
</vers>
    <vers num="28"> Ecce colligam te ad patres tuos, et
infereris in sepulcrum tuum in pace; nec videbunt oculi tui omne
malum, quod ego inducturus sum super locum istum et super
habitatores eius ».
Rettuleruntque itaque regi cuncta, quæ dixerat.
</vers>
    <vers num="29"> At ille, convocatis universis
maioribus natu Iudæ et Ierusalem,
</vers>
    <vers num="30"> ascendit domum Domini, unaque omnes
viri Iudæ et habitatores Ierusalem, sacerdotes et Levitæ et
cunctus populus a minimo usque ad maximum. Quibus audientibus, in
domo Domini legit rex omnia verba voluminis fœderis inventi in
domo Domini.
</vers>
    <vers num="31"> Et stans in gradu suo percussit
fœdus coram Domino, ut ambularet post eum et custodiret præcepta
et testimonia et iustificationes eius in toto corde suo et in tota
anima sua faceretque verba fœderis scripta in hoc libro.
</vers>
    <vers num="32"> Adiuravit quoque super hoc omnes,
qui reperti fuerant in Ierusalem et Beniamin; et fecerunt
habitatores Ierusalem iuxta pactum Domini, Dei patrum suorum.
</vers>
    <vers num="33"> Abstulit ergo Iosias cunctas
abominationes de universis regionibus filiorum Israel et fecit
omnes, qui inventi erant in Israel, servire Domino Deo suo. Cunctis
diebus eius non recesserunt a Domino, Deo patrum suorum.</vers>
  </cap>
  <subtitulum>Capitulum 35</subtitulum>
  <cap num="35">
    <vers num="1"> Fecit autem Iosias in Ierusalem
Pascha Domino, quod immolatum est quarta decima die mensis
primi.
</vers>
    <vers num="2"> Et constituit sacerdotes in officiis
suis confortavitque eos, ut ministrarent in domo Domini.
</vers>
    <vers num="3"> Levitis quoque, qui erudiebant omnem
Israel et consecrati erant Domino, locutus est: « Ponite
arcam sanctam in templum, quod ædificavit Salomon filius David rex
Israel; nequaquam eam ultra umeris portabitis. Nunc ministrate
Domino Deo vestro et populo eius Israel.
</vers>
    <vers num="4"> Et præparate vos per familias
vestras in divisionibus singulis, sicut scripsit David rex Israel,
et descripsit Salomon filius eius;
</vers>
    <vers num="5"> et ministrate in sanctuario partibus
familiarum fratrum vestrorum, filiorum populi, singulis pars
familiæ Levitarum.
</vers>
    <vers num="6"> Mactate ergo Pascha et sanctificamini
et præparate vos pro fratribus vestris, ut faciatis iuxta verbum,
quod locutus est Dominus in manu Moysi ».
</vers>
    <vers num="7"> Dedit præterea Iosias omni populo,
qui ibi inventus fuerat pro Pascha, agnos et hædos de gregibus
triginta milia, boumque tria milia; hæc de regis universa
substantia.
</vers>
    <vers num="8"> Duces quoque eius sponte obtulerunt,
tam populo quam sacerdotibus et Levitis; porro Helcias et Zacharias
et Iahiel principes domus Domini dederunt sacerdotibus ad faciendum
Pascha pecora commixtim duo milia sescenta et boves trecentos.
</vers>
    <vers num="9"> Chonenias autem, Semeias etiam et
Nathanael fratres eius necnon Hasabias et Iehiel et Iozabad
principes Levitarum dederunt ceteris Levitis ad celebrandum Pascha
quinque milia pecorum et boves quingentos.
</vers>
    <vers num="10"> Præparatumque est ministerium, et
steterunt sacerdotes in loco suo, Levitæ quoque in turmis iuxta
regis imperium.
</vers>
    <vers num="11"> Et mactatum est Pascha;
asperseruntque sacerdotes manu sua sanguinem, et Levitæ
detraxerunt pelles holocaustorum
</vers>
    <vers num="12"> et separaverunt holocaustum, ut
darent partibus familiarum populi, et offerretur Domino, sicut
scriptum est in libro Moysi. De bobus quoque fecere similiter.
</vers>
    <vers num="13"> Et assaverunt Pascha super ignem,
iuxta quod lege præceptum est; pacificas vero hostias coxerunt in
lebetis et caccabis et ollis et festinato distribuerunt universæ
plebi.
</vers>
    <vers num="14"> Sibi autem et sacerdotibus postea
paraverunt; nam in oblatione holocaustorum et adipum usque ad
noctem sacerdotes fuerant occupati, unde Levitæ et sibi et
sacerdotibus filiis Aaron paraverunt novissimis.
</vers>
    <vers num="15"> Porro cantores filii Asaph stabant
in loco suo, iuxta præceptum David et Asaph et Heman et Idithun
prophetarum regis; ianitores vero per portas singulas observabant,
ita ut ne puncto quidem discederent a ministerio, quia fratres
eorum Levitæ paraverunt eis cibos.
</vers>
    <vers num="16"> Omnis igitur cultus Domini rite
præparatus est in die illa, ut facerent Pascha et offerrent
holocausta super altare Domini, iuxta præceptum regis Iosiæ.
</vers>
    <vers num="17"> Feceruntque filii Israel, qui
reperti fuerant ibi, Pascha in tempore illo et sollemnitatem
Azymorum septem diebus.
</vers>
    <vers num="18"> Non fuit simile huic in Israel a
diebus Samuelis prophetæ, sed nec quisquam de cunctis regibus
Israel fecit Pascha sicut Iosias cum sacerdotibus et Levitis et
omni Iuda et Israel, qui repertus fuerat, et habitantibus in
Ierusalem.
</vers>
    <vers num="19"> Octavo decimo anno regni Iosiæ hoc
Pascha celebratum est.
</vers>
    <vers num="20"> Postquam instauraverat Iosias
templum, ascendit Nechao rex Ægypti ad pugnandum in Charchamis
iuxta Euphraten. Et processit in occursum eius Iosias.
</vers>
    <vers num="21"> At ille, missis ad eum nuntiis, ait:
« Quid mihi et tibi est, rex Iudæ? Non adversum te
hodie venio, sed contra aliam pugno domum, ad quam me Deus
festinato ire præcepit. Desine adversum Deum facere, qui mecum
est, ne interficiat te ».
</vers>
    <vers num="22"> Noluit Iosias reverti, sed audacter
præparavit contra eum bellum nec acquievit sermonibus Nechao ex
ore Dei; verum perrexit, ut dimicaret in campo Mageddo.
</vers>
    <vers num="23"> Ibique vulneratus a sagittariis
dixit pueris suis: « Educite me de prœlio, quia oppido
vulneratus sum ».
</vers>
    <vers num="24"> Qui transtulerunt eum de curru in
alterum currum eius et asportaverunt in Ierusalem. Mortuusque est
et sepultus in sepulcris patrum suorum; et universus Iuda et
Ierusalem luxerunt eum.
</vers>
    <vers num="25"> Ieremias fecit planctum super
Iosiam; et omnes cantores atque cantrices usque in præsentem diem
lamentationes super Iosia replicant, et quasi lex obtinuit in
Israel; ecce scriptum fertur in Lamentationibus.
</vers>
    <vers num="26"> Reliqua autem gestorum Iosiæ et
misericordiæ eius, quæ lege præcepta sunt Domini,
</vers>
    <vers num="27"> gesta quoque illius prima et
novissima scripta sunt in libro regum Israel et Iudæ.</vers>
  </cap>
  <subtitulum>Capitulum 36</subtitulum>
  <cap num="36">
    <vers num="1"> Tulit ergo populus terræ Ioachaz
filium Iosiæ et constituit regem pro patre suo in Ierusalem.
</vers>
    <vers num="2"> Viginti trium annorum erat Ioachaz,
cum regnare cœpisset, et tribus mensibus regnavit in
Ierusalem.
</vers>
    <vers num="3"> Amovit autem eum rex Ægypti, cum
venisset Ierusalem, et condemnavit terram centum talentis argenti
et talento auri.
</vers>
    <vers num="4"> Constituitque regem pro eo Eliachim
fratrem eius super Iudam et Ierusalem et vertit nomen eius Ioachim.
Ipsum vero Ioachaz tulit secum et adduxit in Ægyptum.
</vers>
    <vers num="5"> Viginti quinque annorum erat Ioachim,
cum regnare cœpisset, et undecim annis regnavit in Ierusalem;
fecitque malum coram Domino Deo suo.
</vers>
    <vers num="6"> Contra hunc ascendit Nabuchodonosor
rex Chaldæorum et vinctum catenis duxit in Babylonem,
</vers>
    <vers num="7"> ad quam et ex vasis Domini transtulit
et posuit ea in templo suo.
</vers>
    <vers num="8"> Reliqua autem gestorum Ioachim et
abominationum eius, quas operatus est, et quæ inventa sunt contra
eum, continentur in libro regum Israel et Iudæ. Regnavitque autem
Ioachin filius eius pro eo.
</vers>
    <vers num="9"> Decem et octo annorum erat Ioachin,
cum regnare cœpisset, et tribus mensibus ac decem diebus regnavit
in Ierusalem; fecitque malum in conspectu Domini.
</vers>
    <vers num="10"> Cumque anni circulus volveretur,
misit Nabuchodonosor rex, qui adduxerunt eum in Babylonem,
asportatis simul pretiosissimis vasis domus Domini; regem vero
constituit Sedeciam fratrem eius super Iudam et Ierusalem.
</vers>
    <vers num="11"> Viginti et unius anni erat Sedecias,
cum regnare cœpisset, et undecim annis regnavit in Ierusalem.
</vers>
    <vers num="12"> Fecitque malum in oculis Domini Dei
sui nec humiliavit se coram Ieremia propheta loquente ad se ex ore
Domini.
</vers>
    <vers num="13"> Contra regem quoque Nabuchodonosor
rebellavit, qui adiuraverat eum per Deum, et induravit cervicem
suam et cor, ut non reverteretur ad Dominum, Deum Israel.
</vers>
    <vers num="14"> Sed et universi principes sacerdotum
et populus multiplicaverunt prævaricationes suas iuxta universas
abominationes gentium et polluerunt domum Domini, quam
sanctificaverat in Ierusalem.
</vers>
    <vers num="15"> Mittebat autem Dominus, Deus patrum
suorum, ad illos per manum nuntiorum suorum de nocte consurgens et
cotidie commonens, eo quod parceret populo et habitaculo suo.
</vers>
    <vers num="16"> At illi subsannabant nuntios Dei et
parvipendebant sermones eius illudebantque prophetis, donec
ascenderet furor Domini in populum eius, et esset nulla
curatio.
</vers>
    <vers num="17"> Adduxit enim super eos regem
Chaldæorum et interfecit iuvenes eorum gladio in domo sanctuarii
sui; non est misertus adulescentis et virginis et senis nec
decrepiti quidem, sed omnes tradidit in manibus eius.
</vers>
    <vers num="18"> Universaque vasa domus Dei tam
maiora quam minora et thesauros templi et regis et principum
transtulit in Babylonem.
</vers>
    <vers num="19"> Incenderunt hostes domum Dei
destruxeruntque murum Ierusalem, universa palatia combusserunt et,
quidquid pretiosum fuerat, demoliti sunt.
</vers>
    <vers num="20"> Si quis evaserat gladium, ductus in
Babylonem servivit regi et filiis eius, donec imperaret rex
Persarum,
</vers>
    <vers num="21"> ut compleretur sermo Domini ex ore
Ieremiæ: donec terra acciperet sabbata sua, cunctis diebus
devastationis egit sabbatum, usque dum complerentur septuaginta
anni.
</vers>
    <vers num="22"> Anno autem primo Cyri regis Persarum
ad explendum sermonem Domini, quem locutus fuerat per os Ieremiæ,
suscitavit Dominus spiritum Cyri regis Persarum, qui iussit
prædicari in universo regno suo etiam per scripturam dicens:
</vers>
    <vers num="23"> « Hæc dicit Cyrus rex
Persarum: Omnia regna terræ dedit mihi Dominus, Deus cæli, et
ipse præcepit mihi, ut ædificarem ei domum in Ierusalem, quæ est
in Iudæa. Quis ex vobis est de omni populo eius? Sit Dominus Deus
suus cum eo, et ascendat ».</vers>
  </cap>
</romanliturgy>
