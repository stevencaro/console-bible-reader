<?xml version="1.0" encoding="utf-8"?>
<romanliturgy lingua="la" elibro="abd">
  <titulum>Prophetia Abdiæ</titulum>
  <cap num="0">
    <vers num="1">Visio Abdiæ. Hæc dicit Dominus Deus ad Edom. Auditum
    audivimus a Domino, et legatus ad gentes missus est: «&#160;Surgite, et
    consurgamus adversus eum in prœlium!&#160;».</vers>
    <vers num="2">«&#160;Ecce parvulum te dabo in gentibus, contemptibilis tu
    es valde.</vers>
    <vers num="3">Superbia cordis tui decepit te habitantem in scissuris petræ,
    exaltantem solium suum; qui dicit in corde suo: “Quis detrahet me in
    terram?”.</vers>
    <vers num="4">Si exaltatus fueris ut aquila et si inter sidera posueris
    nidum tuum, inde detraham te&#160;», dicit Dominus.</vers>
    <vers num="5">Si fures introissent ad te, si latrones per noctem, quomodo
    periisses! Nonne furati essent sufficientia sibi? Si vindemiatores
    introissent ad te, nonne racemos tantum reliquissent?</vers>
    <vers num="6">Quomodo scrutati sunt Esau? Investigaverunt abscondita
    eius.</vers>
    <vers num="7">Usque ad terminum eiecerunt te, omnes viri fœderis tui
    deceperunt te, invaluerunt adversum te viri pacis tuæ; qui comedunt tecum,
    ponent insidias subter te. Non est prudentia in eo.</vers>
    <vers num="8">«&#160;Numquid non in die illa, dicit Dominus, perdam
    sapientes de Edom et prudentiam de monte Esau?</vers>
    <vers num="9">Et timebunt fortes tui Theman, ut intereat omnis vir de monte
    Esau.</vers>
    <vers num="10">Propter interfectionem et propter iniquitatem in fratrem
    tuum Iacob operiet te confusio, et peribis in æternum.</vers>
    <vers num="11">In die cum stares ex adverso, quando capiebant alieni
    exercitum eius, et extranei ingrediebantur portas eius et super Ierusalem
    mittebant sortem, tu quoque eras quasi unus ex eis&#160;».</vers>
    <vers num="12">Et non respicies diem fratris tui, diem calamitatis eius; et
    non lætaberis super filios Iudæ in die perditionis eorum; et non
    magnificabis os tuum in die angustiæ.</vers>
    <vers num="13">Neque ingredieris portam populi mei in die ruinæ eorum;
    neque respicies et tu malum eius in die vastitatis illius et non mittes
    manum in opes eius in die vastitatis illius;</vers>
    <vers num="14">neque stabis in exitibus, ut interficias eos, qui fugerint,
    et non trades reliquos eius in die tribulationis.</vers>
    <vers num="15">Quoniam iuxta est dies Domini super omnes gentes: sicut
    fecisti, fiet tibi, retributio tua convertetur in caput tuum.</vers>
    <vers num="16">Quomodo enim bibistis super montem sanctum meum, bibent
    omnes gentes iugiter; et bibent et absorbebunt et erunt quasi non
    fuerint.</vers>
    <vers num="17">Et in monte Sion erit salvatio, et erit sanctum; et
    possidebit domus Iacob eos, qui se possederant.</vers>
    <vers num="18">Et erit domus Iacob ignis, et domus Ioseph flamma, et domus
    Esau stipula; et succendentur in eis, et devorabunt eos, et non erunt
    reliquiæ domus Esau, quia Dominus locutus est.</vers>
    <vers num="19">Et hereditabunt austrum, montem Esau, et Sephelam
    Philisthim; et possidebunt regionem Ephraim et regionem Samariæ, et
    Beniamin possidebit Galaad;</vers>
    <vers num="20">et transmigratio prima filiorum Israel possidebit terram
    Chananæorum usque ad Sareptam; et transmigratio Ierusalem, quæ in Sapharad
    est, possidebit civitates austri.</vers>
    <vers num="21">Et ascendent salvatores in montem Sion iudicare montem Esau,
    et erit Domino regnum.</vers>
  </cap>
</romanliturgy>
