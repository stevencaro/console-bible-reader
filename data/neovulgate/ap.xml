<?xml version="1.0" encoding="utf-8"?>
<romanliturgy lingua="la" elibro="ap">
  <titulum>Apocalypsis Ioannis</titulum>
  <subtitulum>Capitulum 1</subtitulum>
  <cap num="1">
    <vers num="1"> Apocalypsis Iesu Christi, quam
dedit illi Deus palam facere servis suis, quæ oportet fieri cito,
et significavit mittens per angelum suum servo suo Ioanni,
</vers>
    <vers num="2"> qui testificatus est verbum Dei et
testimonium Iesu Christi, quæcumque vidit.
</vers>
    <vers num="3"> Beatus, qui legit et qui audiunt
verba prophetiæ et servant ea, quæ in ea scripta sunt; tempus
enim prope est.
</vers>
    <vers num="4"> Ioannes septem ecclesiis, quæ sunt
in Asia: Gratia vobis et pax ab eo, qui est et qui erat et qui
venturus est, et a septem spiritibus, qui in conspectu throni eius
sunt,
</vers>
    <vers num="5"> et ab Iesu Christo, qui est testis
fidelis, primogenitus mortuorum et princeps regum terræ.
Ei, qui diligit nos et solvit nos a peccatis nostris in sanguine
suo
</vers>
    <vers num="6"> et fecit nos regnum, sacerdotes Deo
et Patri suo, ipsi gloria et imperium in sæcula sæculorum.
Amen.
</vers>
    <vers num="7"> Ecce venit cum nubibus, et videbit
eum omnis oculus et qui eum pupugerunt, et plangent se super eum
omnes tribus terræ. Etiam, amen.
</vers>
    <vers num="8"> Ego sum Alpha et Omega, dicit Dominus
Deus, qui est et qui erat et qui venturus est, Omnipotens.
</vers>
    <vers num="9"> Ego Ioannes, frater vester et
particeps in tribulatione et regno et patientia in Iesu, fui in
insula, quæ appellatur Patmos, propter verbum Dei et testimonium
Iesu.
</vers>
    <vers num="10"> Fui in spiritu in dominica die et
audivi post me vocem magnam tamquam tubæ
</vers>
    <vers num="11"> dicentis: « Quod vides,
scribe in libro et mitte septem ecclesiis: Ephesum et Smyrnam et
Pergamum et Thyatiram et Sardis et Philadelphiam et
Laodiciam ».
</vers>
    <vers num="12"> Et conversus sum, ut viderem vocem,
quæ loquebatur mecum; et conversus vidi septem candelabra
aurea
</vers>
    <vers num="13"> et in medio candelabrorum quasi
Filium hominis, vestitum podere et præcinctum ad mamillas zonam
auream;
</vers>
    <vers num="14"> caput autem eius et capilli erant
candidi tamquam lana alba, tamquam nix, et oculi eius velut flamma
ignis,
</vers>
    <vers num="15"> et pedes eius similes orichalco
sicut in camino ardenti, et vox illius tamquam vox aquarum
multarum,
</vers>
    <vers num="16"> et habebat in dextera manu sua
stellas septem, et de ore eius gladius anceps acutus exibat, et
facies eius sicut sol lucet in virtute sua.
</vers>
    <vers num="17"> Et cum vidissem eum, cecidi ad pedes
eius tamquam mortuus; et posuit dexteram suam super me dicens:
« Noli timere! Ego sum primus et novissimus,
</vers>
    <vers num="18"> et vivens et fui mortuus et ecce sum
vivens in sæcula sæculorum et habeo claves mortis et inferni.
</vers>
    <vers num="19"> Scribe ergo, quæ vidisti et quæ
sunt et quæ oportet fieri post hæc.
</vers>
    <vers num="20"> Mysterium septem stellarum, quas
vidisti ad dexteram meam, et septem candelabra aurea: septem
stellæ, angeli sunt septem ecclesiarum; et candelabra septem,
septem ecclesiæ sunt.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Angelo ecclesiæ, quæ est Ephesi,
scribe:
Hæc dicit, qui tenet septem stellas in dextera sua, qui ambulat in
medio septem candelabrorum aureorum:
</vers>
    <vers num="2"> Scio opera tua et laborem et
patientiam tuam, et quia non potes sustinere malos et tentasti eos,
qui se dicunt apostolos et non sunt, et invenisti eos mendaces;
</vers>
    <vers num="3"> et patientiam habes et sustinuisti
propter nomen meum et non defecisti.
</vers>
    <vers num="4"> Sed habeo adversus te quod caritatem
tuam primam reliquisti.
</vers>
    <vers num="5"> Memor esto itaque unde excideris, et
age pænitentiam et prima opera fac; sin autem, venio tibi et
movebo candelabrum tuum de loco suo, nisi pænitentiam egeris.
</vers>
    <vers num="6"> Sed hoc habes, quia odisti facta
Nicolaitarum, quæ et ego odi.
</vers>
    <vers num="7"> Qui habet aurem, audiat quid Spiritus
dicat ecclesiis. Vincenti dabo ei edere de ligno vitæ, quod est in
paradiso Dei.
</vers>
    <vers num="8"> Et angelo ecclesiæ, quæ est
Smyrnæ, scribe:
Hæc dicit Primus et Novissimus, qui fuit mortuus et vixit:
</vers>
    <vers num="9"> Scio tribulationem tuam et
paupertatem tuam — sed dives es — et blasphemiam ab
his, qui se dicunt Iudæos esse et non sunt, sed sunt synagoga
Satanæ.
</vers>
    <vers num="10"> Nihil horum timeas, quæ passurus
es. Ecce missurus est Diabolus ex vobis in carcerem, ut tentemini,
et habebitis tribulationem diebus decem. Esto fidelis usque ad
mortem, et dabo tibi coronam vitæ.
</vers>
    <vers num="11"> Qui habet aurem, audiat quid
Spiritus dicat ecclesiis. Qui vicerit, non lædetur a morte
secunda.
</vers>
    <vers num="12"> Et angelo ecclesiæ, quæ est
Pergami, scribe:
Hæc dicit, qui habet romphæam ancipitem acutam:
</vers>
    <vers num="13"> Scio, ubi habitas, ubi thronus est
Satanæ, et tenes nomen meum et non negasti fidem meam et in diebus
Antipas, testis meus fidelis, qui occisus est apud vos, ubi Satanas
habitat.
</vers>
    <vers num="14"> Sed habeo adversus te pauca, quia
habes illic tenentes doctrinam Balaam, qui docebat Balac mittere
scandalum coram filiis Israel, edere idolothyta et fornicari;
</vers>
    <vers num="15"> ita habes et tu tenentes doctrinam
Nicolaitarum similiter.
</vers>
    <vers num="16"> Ergo pænitentiam age; si quo minus,
venio tibi cito et pugnabo cum illis in gladio oris mei.
</vers>
    <vers num="17"> Qui habet aurem, audiat quid
Spiritus dicat ecclesiis. Vincenti dabo ei de manna abscondito et
dabo illi calculum candidum, et in calculo nomen novum scriptum,
quod nemo scit, nisi qui accipit.
</vers>
    <vers num="18"> Et angelo ecclesiæ, quæ est
Thyatiræ, scribe: Hæc dicit Filius Dei, qui habet oculos ut
flammam ignis, et pedes eius similes orichalco:
</vers>
    <vers num="19"> Novi opera tua et caritatem et fidem
et ministerium et patientiam tuam et opera tua novissima plura
prioribus.
</vers>
    <vers num="20"> Sed habeo adversus te, quia
permittis mulierem Iezabel, quæ se dicit prophetissam, et docet et
seducit servos meos fornicari et manducare idolothyta.
</vers>
    <vers num="21"> Et dedi illi tempus, ut pænitentiam
ageret, et non vult pæniteri a fornicatione sua.
</vers>
    <vers num="22"> Ecce mitto eam in lectum et, qui
mœchantur cum ea, in tribulationem magnam, nisi pænitentiam
egerint ab operibus eius.
</vers>
    <vers num="23"> Et filios eius interficiam in morte,
et scient omnes ecclesiæ quia ego sum scrutans renes et corda, et
dabo unicuique vestrum secundum opera vestra.
</vers>
    <vers num="24"> Vobis autem dico ceteris, qui
Thyatiræ estis, quicumque non habent doctrinam hanc, qui non
cognoverunt altitudines Satanæ, quemadmodum dicunt, non mittam
super vos aliud pondus;
</vers>
    <vers num="25"> tamen id quod habetis, tenete, donec
veniam.
</vers>
    <vers num="26"> Et, qui vicerit et qui custodierit
usque in finem opera mea, dabo illi potestatem super gentes,
</vers>
    <vers num="27"> et reget illas in virga ferrea,
tamquam vasa fictilia confringentur,
</vers>
    <vers num="28"> sicut et ego accepi a Patre meo, et
dabo illi stellam matutinam.
</vers>
    <vers num="29"> Qui habet aurem, audiat quid
Spiritus dicat ecclesiis.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et angelo ecclesiæ, quæ est
Sardis, scribe:
Hæc dicit, qui habet septem spiritus Dei et septem stellas: Scio
opera tua, quia nomen habes quod vivas, et mortuus es.
</vers>
    <vers num="2"> Esto vigilans et confirma cetera,
quæ moritura erant, non enim invenio opera tua plena coram Deo
meo;
</vers>
    <vers num="3"> in mente ergo habe qualiter acceperis
et audieris, et serva et pænitentiam age. Si ergo non vigilaveris,
veniam tamquam fur, et nescies qua hora veniam ad te.
</vers>
    <vers num="4"> Sed habes pauca nomina in Sardis, qui
non inquinaverunt vestimenta sua et ambulabunt mecum in albis, quia
digni sunt.
</vers>
    <vers num="5"> Qui vicerit, sic vestietur
vestimentis albis, et non delebo nomen eius de libro vitæ et
confitebor nomen eius coram Patre meo et coram angelis eius.
</vers>
    <vers num="6"> Qui habet aurem, audiat quid Spiritus
dicat ecclesiis.
</vers>
    <vers num="7"> Et angelo ecclesiæ, quæ est
Philadelphiæ, scribe:
Hæc dicit Sanctus, Verus, qui habet clavem David, qui aperit, et
nemo claudet; et claudit, et nemo aperit:
</vers>
    <vers num="8"> Scio opera tua — ecce dedi
coram te ostium apertum, quod nemo potest claudere — quia
modicam habes virtutem, et servasti verbum meum et non negasti
nomen meum.
</vers>
    <vers num="9"> Ecce dabo de synagoga Satanæ, qui
dicunt se Iudæos esse et non sunt, sed mentiuntur; ecce faciam
illos, ut veniant et adorent ante pedes tuos et scient quia ego
dilexi te.
</vers>
    <vers num="10"> Quoniam servasti verbum patientiæ
meæ, et ego te servabo ab hora tentationis, quæ ventura est super
orbem universum tentare habitantes in terra.
</vers>
    <vers num="11"> Venio cito; tene quod habes, ut nemo
accipiat coronam tuam.
</vers>
    <vers num="12"> Qui vicerit, faciam illum columnam
in templo Dei mei, et foras non egredietur amplius; et scribam
super eum nomen Dei mei et nomen civitatis Dei mei, novæ
Ierusalem, quæ descendit de cælo a Deo meo, et nomen meum
novum.
</vers>
    <vers num="13"> Qui habet aurem, audiat quid
Spiritus dicat ecclesiis.
</vers>
    <vers num="14"> Et angelo ecclesiæ, quæ est
Laodiciæ, scribe:
Hæc dicit Amen, testis fidelis et verus, principium creaturæ
Dei:
</vers>
    <vers num="15"> Scio opera tua, quia neque frigidus
es neque calidus. Utinam frigidus esses aut calidus!
</vers>
    <vers num="16"> Sic quia tepidus es et nec calidus
nec frigidus, incipiam te evomere ex ore meo.
</vers>
    <vers num="17"> Quia dicis: «Dives sum et
locupletatus et nullius egeo», et nescis quia tu es miser et
miserabilis et pauper et cæcus et nudus,
</vers>
    <vers num="18"> suadeo tibi emere a me aurum igne
probatum, ut locuples fias et vestimentis albis induaris, et non
appareat confusio nuditatis tuæ, et collyrium ad inunguendum
oculos tuos, ut videas.
</vers>
    <vers num="19"> Ego, quos amo, arguo et castigo.
Æmulare ergo et pænitentiam age.
</vers>
    <vers num="20"> Ecce sto ad ostium et pulso. Si quis
audierit vocem meam et aperuerit ianuam, introibo ad illum et
cenabo cum illo, et ipse mecum.
</vers>
    <vers num="21"> Qui vicerit, dabo ei sedere mecum in
throno meo, sicut et ego vici et sedi cum Patre meo in throno
eius.
</vers>
    <vers num="22"> Qui habet aurem, audiat quid
Spiritus dicat ecclesiis ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Post hæc vidi: et ecce ostium
apertum in cælo, et vox prima, quam audivi, tamquam tubæ
loquentis mecum dicens: « Ascende huc, et ostendam tibi,
quæ oportet fieri post hæc ».
</vers>
    <vers num="2"> Statim fui in spiritu: et ecce
thronus positus erat in cælo; et supra thronum sedens;
</vers>
    <vers num="3"> et, qui sedebat, similis erat aspectu
lapidi iaspidi et sardino; et iris erat in circuitu throni, aspectu
similis smaragdo.
</vers>
    <vers num="4"> Et in circuitu throni, viginti
quattuor thronos, et super thronos viginti quattuor seniores
sedentes, circumamictos vestimentis albis, et super capita eorum
coronas aureas.
</vers>
    <vers num="5"> Et de throno procedunt fulgura et
voces et tonitrua; et septem lampades ignis ardentes ante thronum,
quæ sunt septem spiritus Dei;
</vers>
    <vers num="6"> et in conspectu throni tamquam mare
vitreum simile crystallo. Et in medio throni et in circuitu throni
quattuor animalia, plena oculis ante et retro:
</vers>
    <vers num="7"> et animal primum simile leoni, et
secundum animal simile vitulo, et tertium animal habens faciem
quasi hominis, et quartum animal simile aquilæ volanti.
</vers>
    <vers num="8"> Et quattuor animalia singula eorum
habebant alas senas, in circuitu et intus plenæ sunt oculis; et
requiem non habent die et nocte dicentia: « Sanctus,
sanctus, sanctus Dominus, Deus omnipotens, qui erat et qui est et
qui venturus est! ».
</vers>
    <vers num="9"> Et cum darent illa animalia gloriam
et honorem et gratiarum actionem sedenti super thronum, viventi in
sæcula sæculorum,
</vers>
    <vers num="10"> procidebant viginti quattuor
seniores ante sedentem in throno et adorabant viventem in sæcula
sæculorum et mittebant coronas suas ante thronum dicentes:
</vers>
    <vers num="11"> « Dignus es, Domine et
Deus noster,
accipere gloriam et honorem et virtutem,
quia tu creasti omnia,
et propter voluntatem tuam erant et creata sunt ».</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Et vidi in dextera sedentis super
thronum librum scriptum intus et foris, signatum sigillis
septem.
</vers>
    <vers num="2"> Et vidi angelum fortem prædicantem
voce magna: « Quis est dignus aperire librum et solvere
signacula eius? ».
</vers>
    <vers num="3"> Et nemo poterat in cælo neque in
terra neque subtus terram aperire librum neque respicere illum.
</vers>
    <vers num="4"> Et ego flebam multum, quoniam nemo
dignus inventus est aperire librum nec respicere eum.
</vers>
    <vers num="5"> Et unus de senioribus dicit mihi:
« Ne fleveris; ecce vicit leo de tribu Iudæ, radix
David, aperire librum et septem signacula eius ».
</vers>
    <vers num="6"> Et vidi in medio throni et quattuor
animalium et in medio seniorum Agnum stantem tamquam occisum,
habentem cornua septem et oculos septem, qui sunt septem spiritus
Dei missi in omnem terram.
</vers>
    <vers num="7"> Et venit et accepit de dextera
sedentis in throno.
</vers>
    <vers num="8"> Et cum accepisset librum, quattuor
animalia et viginti quattuor seniores ceciderunt coram Agno,
habentes singuli citharas et phialas aureas plenas incensorum, quæ
sunt orationes sanctorum.
</vers>
    <vers num="9"> Et cantant novum canticum
dicentes:
« Dignus es accipere librum
et aperire signacula eius,
quoniam occisus es et redemisti Deo in sanguine tuo
ex omni tribu et lingua et populo et natione;
</vers>
    <vers num="10"> et fecisti eos Deo nostro regnum et
sacerdotes,
et regnabunt super terram ».
</vers>
    <vers num="11"> Et vidi et audivi vocem angelorum
multorum in circuitu throni et animalium et seniorum, et erat
numerus eorum myriades myriadum et milia milium,
</vers>
    <vers num="12"> dicentium voce magna:
« Dignus est Agnus, qui occisus est, accipere virtutem
et divitias et sapientiam
et fortitudinem et honorem et gloriam et
benedictionem ».
</vers>
    <vers num="13"> Et omnem creaturam, quæ in cælo
est et super terram et sub terra et super mare et quæ in eis
omnia, audivi dicentes: «Sedenti super thronum et Agno
benedictio et honor et gloria et potestas in sæcula
sæculorum ».
</vers>
    <vers num="14"> Et quattuor animalia dicebant:
« Amen »; et seniores ceciderunt et
adoraverunt.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Et vidi, cum aperuisset Agnus unum
de septem sigillis, et audivi unum de quattuor animalibus dicens
tamquam voce tonitrui: « Veni ».
</vers>
    <vers num="2"> Et vidi: et ecce equus albus; et, qui
sedebat super illum, habebat arcum, et data est ei corona, et
exivit vincens et ut vinceret.
</vers>
    <vers num="3"> Et cum aperuisset sigillum secundum,
audivi secundum animal dicens: « Veni ».
</vers>
    <vers num="4"> Et exivit alius equus rufus; et, qui
sedebat super illum, datum est ei, ut sumeret pacem de terra, et ut
invicem se interficiant; et datus est illi gladius magnus.
</vers>
    <vers num="5"> Et cum aperuisset sigillum tertium,
audivi tertium animal dicens: « Veni ». Et
vidi: et ecce equus niger; et, qui sedebat super eum, habebat
stateram in manu sua.
</vers>
    <vers num="6"> Et audivi tamquam vocem in medio
quattuor animalium dicentem: « Bilibris tritici denario,
et tres bilibres hordei denario; et oleum et vinum ne
læseris ».
</vers>
    <vers num="7"> Et cum aperuisset sigillum quartum,
audivi vocem quarti animalis dicentis:
« Veni ».
</vers>
    <vers num="8"> Et vidi: et ecce equus pallidus; et,
qui sedebat desuper, nomen illi Mors, et Infernus sequebatur eum;
et data est illis potestas super quartam partem terræ interficere
gladio et fame et morte et a bestiis terræ.
</vers>
    <vers num="9"> Et cum aperuisset quintum sigillum,
vidi subtus altare animas interfectorum propter verbum Dei et
propter testimonium, quod habebant.
</vers>
    <vers num="10"> Et clamaverunt voce magna dicentes:
« Usquequo, Domine, sanctus et verus, non iudicas et
vindicas sanguinem nostrum de his, qui habitant in
terra? ».
</vers>
    <vers num="11"> Et datæ sunt illis singulæ stolæ
albæ; et dictum est illis, ut requiescant tempus adhuc modicum,
donec impleantur et conservi eorum et fratres eorum, qui
interficiendi sunt sicut et illi.
</vers>
    <vers num="12"> Et vidi, cum aperuisset sigillum
sextum, et terræmotus factus est magnus, et sol factus est niger
tamquam saccus cilicinus, et luna tota facta est sicut sanguis,
</vers>
    <vers num="13"> et stellæ cæli ceciderunt in
terram, sicut ficus mittit grossos suos, cum vento magno
movetur,
</vers>
    <vers num="14"> et cælum recessit sicut liber
involutus, et omnis mons et insula de locis suis motæ sunt.
</vers>
    <vers num="15"> Et reges terræ et magnates et
tribuni et divites et fortes et omnis servus et liber absconderunt
se in speluncis et in petris montium;
</vers>
    <vers num="16"> et dicunt montibus et petris:
« Cadite super nos et abscondite nos a facie sedentis
super thronum et ab ira Agni,
</vers>
    <vers num="17"> quoniam venit dies magnus iræ
ipsorum, et quis poterit stare? ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Post hæc vidi quattuor angelos
stantes super quattuor angulos terræ tenentes quattuor ventos
terræ, ne flaret ventus super terram neque super mare neque in
ullam arborem.
</vers>
    <vers num="2"> Et vidi alterum angelum ascendentem
ab ortu solis, habentem sigillum Dei vivi; et clamavit voce magna
quattuor angelis, quibus datum est nocere terræ et mari,
</vers>
    <vers num="3"> dicens: « Nolite nocere
terræ neque mari neque arboribus, quoadusque signemus servos Dei
nostri in frontibus eorum ».
</vers>
    <vers num="4"> Et audivi numerum signatorum, centum
quadraginta quattuor milia signati ex omni tribu filiorum
Israel:
</vers>
    <vers num="5"> ex tribu Iudæ duodecim milia
signati, ex tribu Ruben duodecim milia, ex tribu Gad duodecim
milia,
</vers>
    <vers num="6"> ex tribu Aser duodecim milia, ex
tribu Nephthali duodecim milia, ex tribu Manasse duodecim
milia,
</vers>
    <vers num="7"> ex tribu Simeon duodecim milia, ex
tribu Levi duodecim milia, ex tribu Issachar duodecim milia,
</vers>
    <vers num="8"> ex tribu Zabulon duodecim milia, ex
tribu Ioseph duodecim milia, ex tribu Beniamin duodecim milia
signati.
</vers>
    <vers num="9"> Post hæc vidi: et ecce turba magna,
quam dinumerare nemo poterat, ex omnibus gentibus et tribubus et
populis et linguis stantes ante thronum et in conspectu Agni,
amicti stolis albis, et palmæ in manibus eorum;
</vers>
    <vers num="10"> et clamant voce magna dicentes:
« Salus Deo nostro, qui sedet super thronum, et
Agno ».
</vers>
    <vers num="11"> Et omnes angeli stabant in circuitu
throni et seniorum et quattuor animalium, et ceciderunt in
conspectu throni in facies suas et adoraverunt Deum
</vers>
    <vers num="12"> dicentes:
« Amen! Benedictio et gloria et sapientia et gratiarum
actio et honor et virtus et fortitudo Deo nostro in sæcula
sæculorum. Amen ».
</vers>
    <vers num="13"> Et respondit unus de senioribus
dicens mihi: « Hi, qui amicti sunt stolis albis, qui
sunt et unde venerunt? ».
</vers>
    <vers num="14"> Et dixi illi: « Domine
mi, tu scis ». Et dixit mihi: « Hi sunt qui
veniunt de tribulatione magna et laverunt stolas suas et
dealbaverunt eas in sanguine Agni.
</vers>
    <vers num="15"> Ideo sunt ante thronum Dei et
serviunt ei die ac nocte in templo eius; et, qui sedet in throno,
habitabit super illos.
</vers>
    <vers num="16"> Non esurient amplius neque sitient
amplius, neque cadet super illos sol neque ullus æstus,
</vers>
    <vers num="17"> quoniam Agnus, qui in medio throni
est, pascet illos et deducet eos ad vitæ fontes aquarum, et
absterget Deus omnem lacrimam ex oculis eorum ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Et cum aperuisset sigillum
septimum, factum est silentium in cælo quasi media hora.
</vers>
    <vers num="2"> Et vidi septem angelos, qui stant in
conspectu Dei, et datæ sunt illis septem tubæ.
</vers>
    <vers num="3"> Et alius angelus venit et stetit ante
altare habens turibulum aureum, et data sunt illi incensa multa, ut
daret orationibus sanctorum omnium super altare aureum, quod est
ante thronum.
</vers>
    <vers num="4"> Et ascendit fumus incensorum de
orationibus sanctorum de manu angeli coram Deo.
</vers>
    <vers num="5"> Et accepit angelus turibulum et
implevit illud de igne altaris et misit in terram; et facta sunt
tonitrua et voces et fulgura et terræmotus.
</vers>
    <vers num="6"> Et septem angeli, qui habebant septem
tubas, paraverunt se, ut tuba canerent.
</vers>
    <vers num="7"> Et primus tuba cecinit. Et facta est
grando et ignis mixta in sanguine, et missum est in terram: et
tertia pars terræ combusta est, et tertia pars arborum combusta
est, et omne fenum viride combustum est.
</vers>
    <vers num="8"> Et secundus angelus tuba cecinit. Et
tamquam mons magnus igne ardens missus est in mare: et facta est
tertia pars maris sanguis,
</vers>
    <vers num="9"> et mortua est tertia pars
creaturarum, quæ in mari sunt, quæ habent animas, et tertia pars
navium interiit.
</vers>
    <vers num="10"> Et tertius angelus tuba cecinit. Et
cecidit de cælo stella magna ardens tamquam facula et cecidit
super tertiam partem fluminum et super fontes aquarum.
</vers>
    <vers num="11"> Et nomen stellæ dicitur Absinthius.
Et facta est tertia pars aquarum in absinthium, et multi hominum
mortui sunt de aquis, quia amaræ factæ sunt.
</vers>
    <vers num="12"> Et quartus angelus tuba cecinit. Et
percussa est tertia pars solis et tertia pars lunæ et tertia pars
stellarum, ut obscuraretur tertia pars eorum, et diei non luceret
pars tertia, et nox similiter.
</vers>
    <vers num="13"> Et vidi et audivi unam aquilam
volantem per medium cælum dicentem voce magna: « Væ,
væ, væ habitantibus in terra de ceteris vocibus tubæ trium
angelorum, qui tuba canituri sunt!».</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Et quintus angelus tuba cecinit.
Et vidi stellam de cælo cecidisse in terram, et data est illi
clavis putei abyssi.
</vers>
    <vers num="2"> Et aperuit puteum abyssi, et ascendit
fumus ex puteo sicut fumus fornacis magnæ; et obscuratus est sol
etaer de fumo putei.
</vers>
    <vers num="3"> Et de fumo exierunt locustæ in
terram, et data est illis potestas, sicut habent potestatem
scorpiones terræ.
</vers>
    <vers num="4"> Et dictum est illis, ne læderent
fenum terræ neque omne viride neque omnem arborem, nisi tantum
homines, qui non habent signum Dei in frontibus.
</vers>
    <vers num="5"> Et datum est illis, ne occiderent
eos, sed ut cruciarentur mensibus quinque; et cruciatus eorum ut
cruciatus scorpii, cum percutit hominem.
</vers>
    <vers num="6"> Et in diebus illis quærent homines
mortem et non invenient eam; et desiderabunt mori, et fugit mors ab
ipsis.
</vers>
    <vers num="7"> Et similitudines locustarum similes
equis paratis in prœlium, et super capita earum tamquam coronæ
similes auro, et facies earum sicut facies hominum;
</vers>
    <vers num="8"> et habebant capillos sicut capillos
mulierum, et dentes earum sicut leonum erant,
</vers>
    <vers num="9"> et habebant loricas sicut loricas
ferreas, et vox alarum earum sicut vox curruum equorum multorum
currentium in bellum.
</vers>
    <vers num="10"> Et habent caudas similes
scorpionibus et aculeos, et in caudis earum potestas earum nocere
hominibus mensibus quinque.
</vers>
    <vers num="11"> Habent super se regem angelum
abyssi, cui nomen Hebraice Abaddon et Græce nomen habet
Apollyon.
</vers>
    <vers num="12"> Væ unum abiit. Ecce veniunt adhuc
duo væ post hæc.
</vers>
    <vers num="13"> Et sextus angelus tuba cecinit. Et
audivi vocem unam ex cornibus altaris aurei, quod est ante
Deum,
</vers>
    <vers num="14"> dicentem sexto angelo, qui habebat
tubam: « Solve quattuor angelos, qui alligati sunt super
flumen magnum Euphraten ».
</vers>
    <vers num="15"> Et soluti sunt quattuor angeli, qui
parati erant in horam et diem et mensem et annum, ut occiderent
tertiam partem hominum.
</vers>
    <vers num="16"> Et numerus equestris exercitus
vicies milies dena milia; audivi numerum eorum.
</vers>
    <vers num="17"> Et ita vidi equos in visione et, qui
sedebant super eos, habentes loricas igneas et hyacinthinas et
sulphureas; et capita equorum erant tamquam capita leonum, et de
ore ipsorum procedit ignis et fumus et sulphur.
</vers>
    <vers num="18"> Ab his tribus plagis occisa est
tertia pars hominum, de igne et fumo et sulphure, quod procedebat
ex ore ipsorum.
</vers>
    <vers num="19"> Potestas enim equorum in ore eorum
est et in caudis eorum; nam caudæ illorum similes serpentibus
habentes capita, et in his nocent.
</vers>
    <vers num="20"> Et ceteri homines, qui non sunt
occisi in his plagis neque pænitentiam egerunt de operibus manuum
suarum, ut non adorarent dæmonia et simulacra aurea et argentea et
ærea et lapidea et lignea, quæ neque videre possunt neque audire
neque ambulare,
</vers>
    <vers num="21"> et non egerunt pænitentiam ab
homicidiis suis neque a veneficiis suis neque a fornicatione sua
neque a furtis suis.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Et vidi alium angelum fortem
descendentem de cælo amictum nube, et iris super caput, et facies
eius erat ut sol, et pedes eius tamquam columnæ ignis;
</vers>
    <vers num="2"> et habebat in manu sua libellum
apertum. Et posuit pedem suum dexterum supra mare, sinistrum autem
super terram,
</vers>
    <vers num="3"> et clamavit voce magna, quemadmodum
cum leo rugit. Et cum clamasset, locuta sunt septem tonitrua voces
suas.
</vers>
    <vers num="4"> Et cum locuta fuissent septem
tonitrua, scripturus eram; et audivi vocem de cælo dicentem:
« Signa, quæ locuta sunt septem tonitrua, et noli ea
scribere ».
</vers>
    <vers num="5"> Et angelus, quem vidi stantem supra
mare et supra terram, levavit manum suam dexteram ad cælum
</vers>
    <vers num="6"> et iuravit per Viventem in sæcula
sæculorum, qui creavit cælum et ea, quæ in illo sunt, et terram
et ea, quæ in ea sunt, et mare et ea, quæ in eo sunt:
« Tempus amplius non erit,
</vers>
    <vers num="7"> sed in diebus vocis septimi angeli,
cum cœperit tuba canere, et consummatum est mysterium Dei, sicut
evangelizavit servis suis prophetis ».
</vers>
    <vers num="8"> Et vox, quam audivi de cælo, iterum
loquentem mecum et dicentem: « Vade, accipe librum
apertum de manu angeli stantis supra mare et supra
terram ».
</vers>
    <vers num="9"> Et abii ad angelum dicens ei, ut
daret mihi libellum. Et dicit mihi: « Accipe et devora
illum; et faciet amaricare ventrem tuum, sed in ore tuo erit dulcis
tamquam mel ».
</vers>
    <vers num="10"> Et accepi libellum de manu angeli et
devoravi eum, et erat in ore meo tamquam mel dulcis; et cum
devorassem eum, amaricatus est venter meus.
</vers>
    <vers num="11"> Et dicunt mihi: « Oportet
te iterum prophetare super populis et gentibus et linguis et
regibus multis ».</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Et datus est mihi calamus similis
virgæ dicens: « Surge et metire templum Dei et altare
et adorantes in eo.
</vers>
    <vers num="2"> Atrium autem, quod est foris templum,
eice foras et ne metiaris illud, quoniam datum est gentibus, et
civitatem sanctam calcabunt mensibus quadraginta duobus.
</vers>
    <vers num="3"> Et dabo duobus testibus meis, et
prophetabunt diebus mille ducentis sexaginta amicti
saccis ».
</vers>
    <vers num="4"> Hi sunt duæ olivæ et duo candelabra
in conspectu Domini terræ stantes.
</vers>
    <vers num="5"> Et si quis eis vult nocere, ignis
exit de ore illorum et devorat inimicos eorum; et si quis voluerit
eos lædere, sic oportet eum occidi.
</vers>
    <vers num="6"> Hi habent potestatem claudendi
cælum, ne pluat pluvia diebus prophetiæ ipsorum; et potestatem
habent super aquas convertendi eas in sanguinem et percutere terram
omni plaga, quotienscumque voluerint.
</vers>
    <vers num="7"> Et cum finierint testimonium suum,
bestia, quæ ascendit de abysso, faciet adversus illos bellum et
vincet eos et occidet illos.
</vers>
    <vers num="8"> Et corpus eorum in platea civitatis
magnæ, quæ vocatur spiritaliter Sodoma et Ægyptus, ubi et
Dominus eorum crucifixus est;
</vers>
    <vers num="9"> et vident de populis et tribubus et
linguis et gentibus corpus eorum per tres dies et dimidium, et
corpora eorum non sinunt poni in monumento.
</vers>
    <vers num="10"> Et inhabitantes terram gaudent super
illis et iucundantur et munera mittent invicem, quoniam hi duo
prophetæ cruciaverunt eos, qui inhabitant super terram.
</vers>
    <vers num="11"> Et post dies tres et dimidium
spiritus vitæ a Deo intravit in eos, et steterunt super pedes
suos; et timor magnus cecidit super eos, qui videbant eos.
</vers>
    <vers num="12"> Et audierunt vocem magnam de cælo
dicentem illis: « Ascendite huc »; et
ascenderunt in cælum in nube, et viderunt illos inimici eorum.
</vers>
    <vers num="13"> Et in illa hora factus est
terræmotus magnus, et decima pars civitatis cecidit, et occisi
sunt in terræmotu nomina hominum septem milia, et reliqui in
timorem sunt missi et dederunt gloriam Deo cæli.
</vers>
    <vers num="14"> Væ secundum abiit; ecce væ tertium
venit cito.
</vers>
    <vers num="15"> Et septimus angelus tuba cecinit, et
factæ sunt voces magnæ in cælo dicentes: « Factum est
regnum huius mundi Domini nostri et Christi eius, et regnabit in
sæcula sæculorum ».
</vers>
    <vers num="16"> Et viginti quattuor seniores, qui in
conspectu Dei sedent in thronis suis, ceciderunt super facies suas
et adoraverunt Deum
</vers>
    <vers num="17"> dicentes:
« Gratias agimus tibi,
Domine, Deus omnipotens,
qui es et qui eras,
quia accepisti virtutem tuam magnam et regnasti.
</vers>
    <vers num="18"> Et iratæ sunt gentes,
et advenit ira tua, et tempus mortuorum iudicari
et reddere mercedem servis tuis prophetis et sanctis
et timentibus nomen tuum, pusillis et magnis,
et exterminare eos, qui exterminant terram ».
</vers>
    <vers num="19"> Et apertum est templum Dei in cælo,
et visa est arca testamenti eius in templo eius; et facta sunt
fulgura et voces et terræmotus et grando magna.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Et signum magnum apparuit in
cælo: mulier amicta sole, et luna sub pedibus eius, et super caput
eius corona stellarum duodecim;
</vers>
    <vers num="2"> et in utero habens, et clamat
parturiens et cruciatur, ut pariat.
</vers>
    <vers num="3"> Et visum est aliud signum in cælo:
et ecce draco rufus magnus, habens capita septem et cornua decem,
et super capita sua septem diademata;
</vers>
    <vers num="4"> et cauda eius trahit tertiam partem
stellarum cæli et misit eas in terram. Et draco stetit ante
mulierem, quæ erat paritura, ut, cum peperisset, filium eius
devoraret.
</vers>
    <vers num="5"> Et peperit filium, masculum, qui
recturus est omnes gentes in virga ferrea; et raptus est filius
eius ad Deum et ad thronum eius.
</vers>
    <vers num="6"> Et mulier fugit in desertum, ubi
habet locum paratum a Deo, ut ibi pascant illam diebus mille
ducentis sexaginta.
</vers>
    <vers num="7"> Et factum est prœlium in cælo,
Michael et angeli eius, ut prœliarentur cum dracone. Et draco
pugnavit et angeli eius,
</vers>
    <vers num="8"> et non valuit, neque locus inventus
est eorum amplius in cælo.
</vers>
    <vers num="9"> Et proiectus est draco ille magnus,
serpens antiquus, qui vocatur Diabolus et Satanas, qui seducit
universum orbem; proiectus est in terram, et angeli eius cum illo
proiecti sunt.
</vers>
    <vers num="10"> Et audivi vocem magnam in cælo
dicentem:
« Nunc facta est salus et virtus et regnum Dei
nostri
et potestas Christi eius,
quia proiectus est accusator fratrum nostrorum,
qui accusabat illos ante conspectum Dei nostri die ac nocte.
</vers>
    <vers num="11"> Et ipsi vicerunt illum propter
sanguinem Agni
et propter verbum testimonii sui;
et non dilexerunt animam suam
usque ad mortem.
</vers>
    <vers num="12"> Propterea lætamini, cæli
et qui habitatis in eis.
Væ terræ et mari, quia descendit Diabolus ad vos habens iram
magnam, sciens quod modicum tempus habet! ».
</vers>
    <vers num="13"> Et postquam vidit draco quod
proiectus est in terram, persecutus est mulierem, quæ peperit
masculum.
</vers>
    <vers num="14"> Et datæ sunt mulieri duæ alæ
aquilæ magnæ, ut volaret in desertum in locum suum, ubi alitur
per tempus et tempora et dimidium temporis a facie serpentis.
</vers>
    <vers num="15"> Et misit serpens ex ore suo post
mulierem aquam tamquam flumen, ut eam faceret trahi a flumine.
</vers>
    <vers num="16"> Et adiuvit terra mulierem, et
aperuit terra os suum et absorbuit flumen, quod misit draco de ore
suo.
</vers>
    <vers num="17"> Et iratus est draco in mulierem et
abiit facere prœlium cum reliquis de semine eius, qui custodiunt
mandata Dei et habent testimonium Iesu.
</vers>
    <vers num="18"> Et stetit super arenam maris.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Et vidi de mari bestiam
ascendentem, habentem cornua decem et capita septem, et super
cornua eius decem diademata, et super capita eius nomina
blasphemiæ.
</vers>
    <vers num="2"> Et bestia, quam vidi, similis erat
pardo, et pedes eius sicut ursi, et os eius sicut os leonis. Et
dedit illi draco virtutem suam et thronum suum et potestatem
magnam.
</vers>
    <vers num="3"> Et unum de capitibus suis quasi
occisum in mortem, et plaga mortis eius curata est.
Et admirata est universa terra post bestiam,
</vers>
    <vers num="4"> et adoraverunt draconem, quia dedit
potestatem bestiæ, et adoraverunt bestiam dicentes:
« Quis similis bestiæ, et quis potest pugnare cum
ea? ».
</vers>
    <vers num="5"> Et datum est ei os loquens magna et
blasphemias, et data est illi potestas facere menses quadraginta
duos.
</vers>
    <vers num="6"> Et aperuit os suum in blasphemias ad
Deum, blasphemare nomen eius et tabernaculum eius, eos, qui in
cælo habitant.
</vers>
    <vers num="7"> Et datum est illi bellum facere cum
sanctis et vincere illos, et data est ei potestas super omnem
tribum et populum et linguam et gentem.
</vers>
    <vers num="8"> Et adorabunt eum omnes, qui
inhabitant terram, cuiuscumque non est scriptum nomen in libro
vitæ Agni, qui occisus est, ab origine mundi.
</vers>
    <vers num="9"> Si quis habet aurem, audiat:
</vers>
    <vers num="10"> Si quis in captivitatem,
in captivitatem vadit;
si quis in gladio debet occidi,
oportet eum in gladio occidi.
Hic est patientia et fides sanctorum.
</vers>
    <vers num="11"> Et vidi aliam bestiam ascendentem de
terra, et habebat cornua duo similia agni, et loquebatur sicut
draco.
</vers>
    <vers num="12"> Et potestatem prioris bestiæ omnem
facit in conspectu eius. Et facit terram et inhabitantes in ea
adorare bestiam primam, cuius curata est plaga mortis.
</vers>
    <vers num="13"> Et facit signa magna, ut etiam ignem
faciat de cælo descendere in terram in conspectu hominum.
</vers>
    <vers num="14"> Et seducit habitantes terram propter
signa, quæ data sunt illi facere in conspectu bestiæ, dicens
habitantibus in terra, ut faciant imaginem bestiæ, quæ habet
plagam gladii et vixit.
</vers>
    <vers num="15"> Et datum est illi, ut daret spiritum
imagini bestiæ, ut et loquatur imago bestiæ; et faciat, ut
quicumque non adoraverint imaginem bestiæ, occidantur.
</vers>
    <vers num="16"> Et facit omnes pusillos et magnos et
divites et pauperes et liberos et servos accipere characterem in
dextera manu sua aut in frontibus suis,
</vers>
    <vers num="17"> et ne quis possit emere aut vendere,
nisi qui habet characterem, nomen bestiæ aut numerum nominis
eius.
</vers>
    <vers num="18"> Hic sapientia est: qui habet
intellectum, computet numerum bestiæ; numerus enim hominis est: et
numerus eius est sescenti sexaginta sex.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Et vidi: et ecce Agnus stans supra
montem Sion, et cum illo centum quadraginta quattuor milia,
habentes nomen eius et nomen Patris eius scriptum in frontibus
suis.
</vers>
    <vers num="2"> Et audivi vocem de cælo tamquam
vocem aquarum multarum et tamquam vocem tonitrui magni; et vox,
quam audivi, sicut citharœdorum citharizantium in citharis
suis.
</vers>
    <vers num="3"> Et cantant quasi canticum novum ante
thronum et ante quattuor animalia et seniores. Et nemo poterat
discere canticum, nisi illa centum quadraginta quattuor milia, qui
empti sunt de terra.
</vers>
    <vers num="4"> Hi sunt qui cum mulieribus non sunt
coinquinati, virgines enim sunt. Hi qui sequuntur Agnum, quocumque
abierit. Hi empti sunt ex hominibus primitiæ Deo et Agno;
</vers>
    <vers num="5"> et in ore ipsorum non est inventum
mendacium: sine macula sunt.
</vers>
    <vers num="6"> Et vidi alterum angelum volantem per
medium cælum, habentem evangelium æternum, ut evangelizaret super
sedentes in terra et super omnem gentem et tribum et linguam et
populum;
</vers>
    <vers num="7"> dicens magna voce:
« Timete Deum et date illi gloriam, quia venit hora
iudicii eius; et adorate eum, qui fecit cælum et terram et mare et
fontes aquarum ».
</vers>
    <vers num="8"> Et alius angelus secutus est dicens:
« Cecidit, cecidit Babylon illa magna, quæ a vino iræ
fornicationis suæ potionavit omnes gentes! ».
</vers>
    <vers num="9"> Et alius angelus tertius secutus est
illos dicens voce magna: « Si quis adoraverit bestiam et
imaginem eius et acceperit characterem in fronte sua aut in manu
sua,
</vers>
    <vers num="10"> et hic bibet de vino iræ Dei, quod
mixtum est mero in calice iræ ipsius, et cruciabitur igne et
sulphure in conspectu angelorum sanctorum et ante conspectum
Agni.
</vers>
    <vers num="11"> Et fumus tormentorum eorum in
sæcula sæculorum ascendit, nec habent requiem die ac nocte, qui
adoraverunt bestiam et imaginem eius, et si quis acceperit
characterem nominis eius ».
</vers>
    <vers num="12"> Hic patientia sanctorum est, qui
custodiunt mandata Dei et fidem Iesu.
</vers>
    <vers num="13"> Et audivi vocem de cælo dicentem:
« Scribe: Beati mortui, qui in Domino moriuntur amodo.
Etiam, dicit Spiritus, ut requiescant a laboribus suis; opera enim
illorum sequuntur illos ».
</vers>
    <vers num="14"> Et vidi: et ecce nubem candidam, et
supra nubem sedentem quasi Filium hominis, habentem super caput
suum coronam auream et in manu sua falcem acutam.
</vers>
    <vers num="15"> Et alter angelus exivit de templo
clamans voce magna ad sedentem super nubem: « Mitte
falcem tuam et mete, quia venit hora, ut metatur, quoniam aruit
messis terræ ».
</vers>
    <vers num="16"> Et misit, qui sedebat supra nubem,
falcem suam in terram, et messa est terra.
</vers>
    <vers num="17"> Et alius angelus exivit de templo,
quod est in cælo, habens et ipse falcem acutam.
</vers>
    <vers num="18"> Et alius angelus de altari, habens
potestatem supra ignem, et clamavit voce magna ad eum, qui habebat
falcem acutam, dicens: « Mitte falcem tuam acutam et
vindemia botros vineæ terræ, quoniam maturæ sunt uvæ
eius ».
</vers>
    <vers num="19"> Et misit angelus falcem suam in
terram et vindemiavit vineam terræ et misit in lacum iræ Dei
magnum.
</vers>
    <vers num="20"> Et calcatus est lacus extra
civitatem, et exivit sanguis de lacu usque ad frenos equorum per
stadia mille sescenta.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Et vidi aliud signum in cælo
magnum et mirabile: angelos septem habentes plagas septem
novissimas, quoniam in illis consummata est ira Dei.
</vers>
    <vers num="2"> Et vidi tamquam mare vitreum mixtum
igne; et eos, qui vicerunt bestiam et imaginem illius et numerum
nominis eius, stantes supra mare vitreum, habentes citharas
Dei.
</vers>
    <vers num="3"> Et cantant canticum Moysis servi Dei
et canticum Agni dicentes:
« Magna et mirabilia opera tua,
Domine, Deus omnipotens;
iustæ et veræ viæ tuæ,
Rex gentium!
</vers>
    <vers num="4"> Quis non timebit, Domine,
et glorificabit nomen tuum?
Quia solus Sanctus,
quoniam omnes gentes venient
et adorabunt in conspectu tuo,
quoniam iudicia tua manifestata sunt ».
</vers>
    <vers num="5"> Et post hæc vidi: et apertum est
templum tabernaculi testimonii in cælo,
</vers>
    <vers num="6"> et exierunt septem angeli habentes
septem plagas de templo, vestiti lino mundo candido et præcincti
circa pectora zonis aureis.
</vers>
    <vers num="7"> Et unum ex quattuor animalibus dedit
septem angelis septem phialas aureas plenas iracundiæ Dei viventis
in sæcula sæculorum.
</vers>
    <vers num="8"> Et impletum est templum fumo de
gloria Dei et de virtute eius; et nemo poterat introire in templum,
donec consummarentur septem plagæ septem angelorum.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Et audivi vocem magnam de templo
dicentem septem angelis: « Ite et effundite septem
phialas iræ Dei in terram ».
</vers>
    <vers num="2"> Et abiit primus et effudit phialam
suam in terram; et factum est vulnus sævum ac pessimum in homines,
qui habebant characterem bestiæ, et eos, qui adorabant imaginem
eius.
</vers>
    <vers num="3"> Et secundus effudit phialam suam in
mare; et factus est sanguis tamquam mortui, et omnis anima vivens
mortua est, quæ est in mari.
</vers>
    <vers num="4"> Et tertius effudit phialam suam in
flumina et in fontes aquarum; et factus est sanguis.
</vers>
    <vers num="5"> Et audivi angelum aquarum dicentem:
« Iustus es, qui es et qui eras, Sanctus, quia hæc
iudicasti;
</vers>
    <vers num="6"> quia sanguinem sanctorum et
prophetarum fuderunt, et sanguinem eis dedistibibere: digni
sunt! ».
</vers>
    <vers num="7"> Et audivi altare dicens:
« Etiam, Domine, Deus omnipotens, vera et iusta iudicia
tua! ».
</vers>
    <vers num="8"> Et quartus effudit phialam suam in
solem; et datum est illi æstu afficere homines in igne.
</vers>
    <vers num="9"> Et æstuaverunt homines æstu magno;
et blasphemaverunt nomen Dei habentis potestatem super has plagas
et non egerunt pænitentiam, ut darent illi gloriam.
</vers>
    <vers num="10"> Et quintus effudit phialam suam
super thronum bestiæ; et factum est regnum eius tenebrosum, et
commanducaverunt linguas suas præ dolore
</vers>
    <vers num="11"> et blasphemaverunt Deum cæli præ
doloribus suis et vulneribus suis et non egerunt pænitentiam ex
operibus suis.
</vers>
    <vers num="12"> Et sextus effudit phialam suam super
flumen illud magnum Euphraten; et exsiccata est aqua eius, ut
præpararetur via regibus, qui sunt ab ortu solis.
</vers>
    <vers num="13"> Et vidi de ore draconis et de ore
bestiæ et de ore pseudoprophetæ spiritus tres immundos velut
ranas;
</vers>
    <vers num="14"> sunt enim spiritus dæmoniorum
facientes signa, qui procedunt ad reges universi orbis congregare
illos in prœlium diei magni Dei omnipotentis.
</vers>
    <vers num="15"> Ecce venio sicut fur. Beatus, qui
vigilat et custodit vestimenta sua, ne nudus ambulet, et videant
turpitudinem eius.
</vers>
    <vers num="16"> Et congregavit illos in locum, qui
vocatur Hebraice Harmagedon.
</vers>
    <vers num="17"> Et septimus effudit phialam suam in
aerem; et exivit vox magna de templo a throno dicens:
« Factum est! ».
</vers>
    <vers num="18"> Et facta sunt fulgura et voces et
tonitrua, et terræmotus factus est magnus, qualis numquam fuit, ex
quo homo fuit super terram, talis terræmotus sic magnus.
</vers>
    <vers num="19"> Et facta est civitas magna in tres
partes, et civitates gentium ceciderunt. Et Babylon magna venit in
memoriam ante Deum dare ei calicem vini indignationis iræ
eius.
</vers>
    <vers num="20"> Et omnis insula fugit, et montes non
sunt inventi.
</vers>
    <vers num="21"> Et grando magna sicut talentum
descendit de cælo in homines; et blasphemaverunt homines Deum
propter plagam grandinis, quoniam magna est plaga eius nimis.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Et venit unus de septem angelis,
qui habebant septem phialas, et locutus est mecum dicens:
« Veni, ostendam tibi damnationem meretricis magnæ,
quæ sedet super aquas multas,
</vers>
    <vers num="2"> cum qua fornicati sunt reges terræ,
et inebriati sunt, qui inhabitant terram, de vino prostitutionis
eius ».
</vers>
    <vers num="3"> Et abstulit me in desertum in
spiritu. Et vidi mulierem sedentem super bestiam coccineam, plenam
nominibus blasphemiæ, habentem capita septem et cornua decem.
</vers>
    <vers num="4"> Et mulier erat circumdata purpura et
coccino, et inaurata auro et lapide pretioso et margaritis, habens
poculum aureum in manu sua plenum abominationibus et immunditiis
fornicationis eius;
</vers>
    <vers num="5"> et in fronte eius nomen scriptum,
mysterium: « Babylon magna, mater fornicationum et
abominationum terræ ».
</vers>
    <vers num="6"> Et vidi mulierem ebriam de sanguine
sanctorum et de sanguine martyrum Iesu. Et miratus sum, cum
vidissem illam, admiratione magna.
</vers>
    <vers num="7"> Et dixit mihi angelus.
« Quare miraris? Ego tibi dicam mysterium mulieris et
bestiæ, quæ portat eam, quæ habet capita septem et decem
cornua:
</vers>
    <vers num="8"> bestia, quam vidisti, fuit et non
est, et ascensura est de abysso et in interitum ibit. Et mirabuntur
inhabitantes terram, quorum non sunt scripta nomina in libro vitæ
a constitutione mundi, videntes bestiam, quia erat et non est et
aderit.
</vers>
    <vers num="9"> Hic est sensus, qui habet sapientiam.
Septem capita, septem montes sunt, super quos mulier sedet. Et
reges septem sunt:
</vers>
    <vers num="10"> quinque ceciderunt, unus est, alius
nondum venit; et, cum venerit, oportet illum breve tempus
manere.
</vers>
    <vers num="11"> Et bestia, quæ erat et non est, et
is octavus est et de septem est et in interitum vadit.
</vers>
    <vers num="12"> Et decem cornua, quæ vidisti, decem
reges sunt, qui regnum nondum acceperunt, sed potestatem tamquam
reges una hora accipiunt cum bestia.
</vers>
    <vers num="13"> Hi unum consilium habent et virtutem
et potestatem suam bestiæ tradunt.
</vers>
    <vers num="14"> Hi cum Agno pugnabunt; et Agnus
vincet illos, quoniam Dominus dominorum est et Rex regum, et qui
cum illo sunt vocati et electi et fideles ».
</vers>
    <vers num="15"> Et dicit mihi: « Aquæ,
quas vidisti, ubi meretrix sedet, populi et turbæ sunt et gentes
et linguæ.
</vers>
    <vers num="16"> Et decem cornua, quæ vidisti, et
bestia, hi odient fornicariam et desolatam facient illam et nudam,
et carnes eius manducabunt et ipsam igne concremabunt;
</vers>
    <vers num="17"> Deus enim dedit in corda eorum, ut
faciant, quod illi placitum est, et faciant unum consilium et dent
regnum suum bestiæ, donec consummentur verba Dei.
</vers>
    <vers num="18"> Et mulier, quam vidisti, est civitas
magna, quæ habet regnum super reges terræ ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Post hæc vidi alium angelum
descendentem de cælo, habentem potestatem magnam; et terra
illuminata est a claritate eius.
</vers>
    <vers num="2"> Et clamavit in forti voce dicens:
« Cecidit, cecidit Babylon magna et facta est habitatio
dæmoniorum et custodia omnis spiritus immundi et custodia omnis
bestiæ immundæ et odibilis;
</vers>
    <vers num="3"> quia de vino iræ fornicationis eius
biberunt omnes gentes, et reges terræ cum illa fornicati sunt, et
mercatores terræ de virtute deliciarum eius divites facti
sunt! ».
</vers>
    <vers num="4"> Et audivi aliam vocem de cælo
dicentem: « Exite de illa, populus meus, ut ne
comparticipes sitis peccatorum eius et de plagis eius non
accipiatis,
</vers>
    <vers num="5"> quoniam pervenerunt peccata eius
usque ad cælum, et recordatus est Deus iniquitatum eius.
</vers>
    <vers num="6"> Reddite illi, sicut et ipsa reddidit,
et duplicate duplicia secundum opera eius; in poculo, quo miscuit,
miscete illi duplum.
</vers>
    <vers num="7"> Quantum glorificavit se et in
deliciis fuit, tantum date illi tormentum et luctum. Quia in corde
suo dicit: «Sedeo regina et vidua non sum et luctum non
videbo»,
</vers>
    <vers num="8"> ideo in una die venient plagæ eius,
mors et luctus et fames, et igne comburetur, quia fortis est
Dominus Deus, qui iudicavit illam ».
</vers>
    <vers num="9"> Et flebunt et plangent se super illam
reges terræ, qui cum illa fornicati sunt et in deliciis vixerunt,
cum viderint fumum incendii eius,
</vers>
    <vers num="10"> longe stantes propter timorem
tormentorum eius, dicentes: « Væ, væ, civitas illa
magna, Babylon, civitas illa fortis, quoniam una hora venit
iudicium tuum! ».
</vers>
    <vers num="11"> Et negotiatores terræ flent et
lugent super illam, quoniam mercem eorum nemo emit amplius:
</vers>
    <vers num="12"> mercem auri et argenti et lapidis
pretiosi et margaritarum, et byssi et purpuræ et serici et cocci,
et omne lignum thyinum et omnia vasa eboris et omnia vasa de ligno
pretiosissimo et æramento et ferro et marmore,
</vers>
    <vers num="13"> et cinnamomum et amomum et
odoramenta et unguenta et tus, et vinum et oleum et similam et
triticum, et iumenta et oves et equorum et rædarum, et mancipiorum
et animas hominum.
</vers>
    <vers num="14"> Et fructus tui, desiderium animæ,
discesserunt a te, et omnia pinguia et clara perierunt a te, et
amplius illa iam non invenient.
</vers>
    <vers num="15"> Mercatores horum, qui divites facti
sunt ab ea, longe stabunt propter timorem tormentorum eius flentes
ac lugentes,
</vers>
    <vers num="16"> dicentes: « Væ, væ,
civitas illa magna, quæ amicta erat byssino et purpura et cocco,
et deaurata auro et lapide pretioso et margarita,
</vers>
    <vers num="17"> quoniam una hora desolatæ sunt
tantæ divitiæ! ».
Et omnis gubernator et omnis, qui in locum navigat, et nautæ et,
quotquot maria operantur, longe steterunt
</vers>
    <vers num="18"> et clamabant, videntes fumum
incendii eius, dicentes: « Quæ similis civitati huic
magnæ? ».
</vers>
    <vers num="19"> Et miserunt pulverem super capita
sua et clamabant, flentes et lugentes, dicentes: « Væ,
væ, civitas illa magna, in qua divites facti sunt omnes, qui
habent naves in mari, de opibus eius, quoniam una hora desolata
est!
</vers>
    <vers num="20"> Exsulta super eam, cælum, et sancti
et apostoli et prophetæ, quoniam iudicavit Deus iudicium vestrum
de illa! ».
</vers>
    <vers num="21"> Et sustulit unus angelus fortis
lapidem quasi molarem magnum et misit in mare dicens: «Impetu
sic mittetur Babylon magna illa civitas et ultra iam non
invenietur.
</vers>
    <vers num="22"> Et vox citharœdorum et musicorum et
tibia canentium et tuba non audietur in te amplius, et omnis
artifex omnis artis non invenietur in te amplius, et vox molæ non
audietur in te amplius,
</vers>
    <vers num="23"> et lux lucernæ non lucebit tibi
amplius, et vox sponsi et sponsæ non audietur in te amplius; quia
mercatores tui erant magnates terræ, quia in veneficiis tuis
erraverunt omnes gentes,
</vers>
    <vers num="24"> et in ea sanguis prophetarum et
sanctorum inventus est et omnium, qui interfecti sunt in
terra! ».</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Post hæc audivi quasi vocem
magnam turbæ multæ in cælo dicentium:
« Alleluia!
Salus et gloria et virtus Deo nostro,
</vers>
    <vers num="2"> quia vera et iusta iudicia eius;
quia iudicavit de meretrice magna, quæ corrupit terram in
prostitutione sua, et vindicavit sanguinem servorum suorum de
manibus eius! ».
</vers>
    <vers num="3"> Et iterum dixerunt:
« Alleluia! Et fumus eius ascendit in sæcula
sæculorum! ».
</vers>
    <vers num="4"> Et ceciderunt seniores viginti
quattuor et quattuor animalia et adoraverunt Deum sedentem super
thronum dicentes: « Amen. Alleluia ».
</vers>
    <vers num="5"> Et vox de throno exivit dicens:
« Laudem dicite Deo nostro, omnes servi eius
et qui timetis eum, pusilli et magni! ».
</vers>
    <vers num="6"> Et audivi quasi vocem turbæ magnæ
et sicut vocem aquarum multarum et sicut vocem tonitruum magnorum
dicentium:
« Alleluia,
quoniam regnavit Dominus, Deus noster omnipotens.
</vers>
    <vers num="7"> Gaudeamus et exsultemus et demus
gloriam ei,
quia venerunt nuptiæ Agni,
et uxor eius præparavit se.
</vers>
    <vers num="8"> Et datum est illi, ut cooperiat se
byssino splendenti mundo: byssinum enim iustificationes sunt
sanctorum ».
</vers>
    <vers num="9"> Et dicit mihi: « Scribe:
Beati, qui ad cenam nuptiarum Agni vocati sunt! ». Et
dicit mihi: « Hæc verba Dei vera sunt ».
</vers>
    <vers num="10"> Et cecidi ante pedes eius, ut
adorarem eum. Et dicit mihi: « Vide, ne feceris!
Conservus tuus sum et fratrum tuorum habentium testimonium Iesu.
Deum adora. Testimonium enim Iesu est spiritus
prophetiæ ».
</vers>
    <vers num="11"> Et vidi cælum apertum: et ecce
equus albus; et, qui sedebat super eum, vocabatur Fidelis et Verax,
et in iustitia iudicat et pugnat.
</vers>
    <vers num="12"> Oculi autem eius sicut flamma ignis,
et in capite eius diademata multa, habens nomen scriptum, quod nemo
novit nisi ipse;
</vers>
    <vers num="13"> et vestitus veste aspersa sanguine,
et vocatur nomen eius Verbum Dei.
</vers>
    <vers num="14"> Et exercitus, qui sunt in cælo,
sequebantur eum in equis albis, vestiti byssino albo mundo.
</vers>
    <vers num="15"> Et de ore ipsius procedit gladius
acutus, ut in ipso percutiat gentes, et ipse reget eos in virga
ferrea; et ipse calcat torcular vini furoris iræ Dei
omnipotentis.
</vers>
    <vers num="16"> Et habet super vestimentum et super
femur suum nomen scriptum: Rex regum et Dominus dominorum.
</vers>
    <vers num="17"> Et vidi unum angelum stantem in
sole, et clamavit voce magna dicens omnibus avibus, quæ volabant
per medium cæli: «Venite, congregamini ad cenam magnam
Dei,
</vers>
    <vers num="18"> ut manducetis carnes regum et carnes
tribunorum et carnes fortium et carnes equorum et sedentium in
ipsis et carnes omnium liberorum ac servorum et pusillorum ac
magnorum ».
</vers>
    <vers num="19"> Et vidi bestiam et reges terræ et
exercitus eorum congregatos ad faciendum prœlium cum illo, qui
sedebat super equum, et cum exercitu eius.
</vers>
    <vers num="20"> Et apprehensa est bestia et cum illa
pseudopropheta, qui fecit signa coram ipsa, quibus seduxit eos, qui
acceperunt characterem bestiæ et qui adorant imaginem eius; vivi
missi sunt hi duo in stagnum ignis ardentis sulphure.
</vers>
    <vers num="21"> Et ceteri occisi sunt in gladio
sedentis super equum, qui procedit de ore ipsius, et omnes aves
saturatæ sunt carnibus eorum.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Et vidi angelum descendentem de
cælo habentem clavem abyssi et catenam magnam in manu sua.
</vers>
    <vers num="2"> Et apprehendit draconem, serpentem
antiquum, qui est Diabolus et Satanas, et ligavit eum per annos
mille;
</vers>
    <vers num="3"> et misit eum in abyssum et clausit et
signavit super illum, ut non seducat amplius gentes, donec
consummentur mille anni; post hæc oportet illum solvi modico
tempore.
</vers>
    <vers num="4"> Et vidi thronos, et sederunt super
eos, et iudicium datum est illis; et animas decollatorum propter
testimonium Iesu et propter verbum Dei, et qui non adoraverunt
bestiam neque imaginem eius nec acceperunt characterem in frontibus
et in manibus suis; et vixerunt et regnaverunt cum Christo mille
annis.
</vers>
    <vers num="5"> Ceteri mortuorum non vixerunt, donec
consummentur mille anni. Hæc est resurrectio prima.
</vers>
    <vers num="6"> Beatus et sanctus, qui habet partem
in resurrectione prima! In his secunda mors non habet potestatem,
sed erunt sacerdotes Dei et Christi et regnabunt cum illo mille
annis.
</vers>
    <vers num="7"> Et cum consummati fuerint mille anni,
solvetur Satanas de carcere suo
</vers>
    <vers num="8"> et exibit seducere gentes, quæ sunt
in quattuor angulis terræ, Gog et Magog; congregare eos in
prœlium, quorum numerus est sicut arena maris.
</vers>
    <vers num="9"> Et ascenderunt super latitudinem
terræ et circumierunt castra sanctorum et civitatem dilectam. Et
descendit ignis de cælo et devoravit eos;
</vers>
    <vers num="10"> et Diabolus, qui seducebat eos,
missus est in stagnum ignis et sulphuris, ubi et bestia et
pseudopropheta, et cruciabuntur die ac nocte in sæcula
sæculorum.
</vers>
    <vers num="11"> Et vidi thronum magnum candidum et
sedentem super eum, a cuius aspectu fugit terra et cælum, et locus
non est inventus eis.
</vers>
    <vers num="12"> Et vidi mortuos, magnos et pusillos,
stantes in conspectu throni; et libri aperti sunt. Et alius liber
apertus est, qui est vitæ; et iudicati sunt mortui ex his, quæ
scripta erant in libris, secundum opera ipsorum.
</vers>
    <vers num="13"> Et dedit mare mortuos, qui in eo
erant, et mors et infernus dederunt mortuos, qui in ipsis erant; et
iudicati sunt singuli secundum opera ipsorum.
</vers>
    <vers num="14"> Et mors et infernus missi sunt in
stagnum ignis. Hæc mors secunda est, stagnum ignis.
</vers>
    <vers num="15"> Et si quis non est inventus in libro
vitæ scriptus, missus est in stagnum ignis.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Et vidi cælum novum et terram
novam; primum enim cælum et prima terra abierunt, et mare iam non
est.
</vers>
    <vers num="2"> Et civitatem sanctam Ierusalem novam
vidi descendentem de cælo a Deo, paratam sicut sponsam ornatam
viro suo.
</vers>
    <vers num="3"> Et audivi vocem magnam de throno
dicentem: «Ecce tabernaculum Dei cum hominibus! Et habitabit
cum eis, et ipsi populi eius erunt, et ipse Deus cum eis erit eorum
Deus;
</vers>
    <vers num="4"> et absterget omnem lacrimam ab oculis
eorum, et mors ultra non erit, neque luctus neque clamor neque
dolor erit ultra, quia prima abierunt ».
</vers>
    <vers num="5"> Et dixit, qui sedebat super throno:
« Ecce nova facio omnia ». Et dicit:
« Scribe: Hæc verba fidelia sunt et
vera ».
</vers>
    <vers num="6"> Et dixit mihi: « Facta
sunt! Ego sum Alpha et Omega, principium et finis. Ego sitienti
dabo de fonte aquæ vivæ gratis.
</vers>
    <vers num="7"> Qui vicerit, hereditabit hæc, et ero
illi Deus, et ille erit mihi filius.
</vers>
    <vers num="8"> Timidis autem et incredulis et
exsecratis et homicidis et fornicatoribus et veneficis et
idololatris et omnibus mendacibus, pars illorum erit in stagno
ardenti igne et sulphure, quod est mors secunda ».
</vers>
    <vers num="9"> Et venit unus de septem angelis
habentibus septem phialas plenas septem plagis novissimis et
locutus est mecum dicens: « Veni, ostendam tibi sponsam
uxorem Agni ».
</vers>
    <vers num="10"> Et sustulit me in spiritu super
montem magnum et altum et ostendit mihi civitatem sanctam Ierusalem
descendentem de cælo a Deo,
</vers>
    <vers num="11"> habentem claritatem Dei; lumen eius
simile lapidi pretiosissimo, tamquam lapidi iaspidi, in modum
crystalli;
</vers>
    <vers num="12"> et habebat murum magnum et altum et
habebat portas duodecim et super portas angelos duodecim et nomina
inscripta, quæ sunt duodecim tribuum filiorum Israel.
</vers>
    <vers num="13"> Ab oriente portæ tres, et ab
aquilone portæ tres, et ab austro portæ tres, et ab occasu portæ
tres;
</vers>
    <vers num="14"> et murus civitatis habens fundamenta
duodecim, et super ipsis duodecim nomina duodecim apostolorum
Agni.
</vers>
    <vers num="15"> Et, qui loquebatur mecum, habebat
mensuram arundinem auream, ut metiretur civitatem et portas eius et
murum eius.
</vers>
    <vers num="16"> Et civitas in quadro posita est, et
longitudo eius tanta est quanta et latitudo. Et mensus est
civitatem arundine per stadia duodecim milia; longitudo et latitudo
et altitudo eius æquales sunt.
</vers>
    <vers num="17"> Et mensus est murum eius centum
quadraginta quattuor cubitorum, mensura hominis, quæ est
angeli.
</vers>
    <vers num="18"> Et erat structura muri eius ex
iaspide, ipsa vero civitas aurum mundum simile vitro mundo.
</vers>
    <vers num="19"> Fundamenta muri civitatis omni
lapide pretioso ornata: fundamentum primum iaspis, secundus
sapphirus, tertius chalcedonius, quartus smaragdus,
</vers>
    <vers num="20"> quintus sardonyx, sextus sardinus,
septimus chrysolithus, octavus beryllus, nonus topazius, decimus
chrysoprasus, undecimus hyacinthus, duodecimus amethystus.
</vers>
    <vers num="21"> Et duodecim portæ duodecim
margaritæ sunt, et singulæ portæ erant ex singulis margaritis.
Et platea civitatis aurum mundum tamquam vitrum perlucidum.
</vers>
    <vers num="22"> Et templum non vidi in ea: Dominus
enim, Deus omnipotens, templum illius est, et Agnus.
</vers>
    <vers num="23"> Et civitas non eget sole neque luna,
ut luceant ei, nam claritas Dei illuminavit eam, et lucerna eius
est Agnus.
</vers>
    <vers num="24"> Et ambulabunt gentes per lumen eius,
et reges terræ afferunt gloriam suam in illam;
</vers>
    <vers num="25"> et portæ eius non claudentur per
diem, nox enim non erit illic;
</vers>
    <vers num="26"> et afferent gloriam et divitias
gentium in illam.
</vers>
    <vers num="27"> Nec intrabit in ea aliquid
coinquinatum et faciens abominationem et mendacium, nisi qui
scripti sunt in libro vitæ Agni.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Et ostendit mihi fluvium aquæ
vitæ splendidum tamquam crystallum, procedentem de throno Dei et
Agni.
</vers>
    <vers num="2"> In medio plateæ eius et fluminis ex
utraque parte lignum vitæ afferens fructus duodecim, per menses
singulos reddens fructum suum; et folia ligni ad sanitatem
gentium.
</vers>
    <vers num="3"> Et omne maledictum non erit amplius.
Et thronus Dei et Agni in illa erit; et servi eius servient
illi
</vers>
    <vers num="4"> et videbunt faciem eius, et nomen
eius in frontibus eorum.
</vers>
    <vers num="5"> Et nox ultra non erit, et non egent
lumine lucernæ neque lumine solis, quoniam Dominus Deus
illuminabit super illos, et regnabunt in sæcula sæculorum.
</vers>
    <vers num="6"> Et dixit mihi: « Hæc
verba fidelissima et vera sunt, et Dominus, Deus spirituum
prophetarum, misit angelum suum ostendere servis suis, quæ oportet
fieri cito.
</vers>
    <vers num="7"> Et ecce venio velociter. Beatus, qui
servat verba prophetiæ libri huius ».
</vers>
    <vers num="8"> Et ego Ioannes, qui audivi et vidi
hæc. Et postquam audissem et vidissem, cecidi, ut adorarem ante
pedes angeli, qui mihi hæc ostendebat.
</vers>
    <vers num="9"> Et dicit mihi: « Vide, ne
feceris. Conservus tuus sum et fratrum tuorum prophetarum et eorum,
qui servant verba libri huius; Deum adora! ».
</vers>
    <vers num="10"> Et dicit mihi: « Ne
signaveris verba prophetiæ libri huius; tempus enim prope est!
</vers>
    <vers num="11"> Qui nocet, noceat adhuc; et, qui
sordidus est, sordescat adhuc; et iustus iustitiam faciat adhuc; et
sanctus sanctificetur adhuc.
</vers>
    <vers num="12"> Ecce venio cito, et merces mea mecum
est, reddere unicuique sicut opus eius est.
</vers>
    <vers num="13"> Ego Alpha et Omega, primus et
novissimus, principium et finis.
</vers>
    <vers num="14"> Beati, qui lavant stolas suas, ut
sit potestas eorum super lignum vitæ, et per portas intrent in
civitatem.
</vers>
    <vers num="15"> Foris canes et venefici et impudici
et homicidæ et idolis servientes et omnis, qui amat et facit
mendacium!
</vers>
    <vers num="16"> Ego Iesus misi angelum meum
testificari vobis hæc super ecclesiis. Ego sum radix et genus
David, stella splendida matutina ».
</vers>
    <vers num="17"> Et Spiritus et sponsa dicunt:
« Veni! ». Et, qui audit, dicat:
« Veni! ». Et, qui sitit, veniat; qui vult,
accipiat aquam vitæ gratis.
</vers>
    <vers num="18"> Contestor ego omni audienti verba
prophetiæ libri huius: Si quis apposuerit ad hæc, apponet Deus
super illum plagas scriptas in libro isto;
</vers>
    <vers num="19"> et si quis abstulerit de verbis
libri prophetiæ huius, auferet Deus partem eius de ligno vitæ et
de civitate sancta, de his, quæ scripta sunt in libro isto.
</vers>
    <vers num="20"> Dicit, qui testimonium perhibet
istorum: « Etiam, venio cito ».
« Amen. Veni, Domine Iesu! ».
</vers>
    <vers num="21"> Gratia Domini Iesu cum omnibus.</vers>
  </cap>
</romanliturgy>
