<?xml version="1.0" encoding="utf-8"?>
<romanliturgy lingua="la" elibro="1io">
  <titulum>Epistula I Ioannis</titulum>
  <subtitulum>Capitulum 1</subtitulum>
  <cap num="1">
    <vers num="1"> Quod fuit ab initio, quod
audivimus, quod vidimus oculis nostris, quod perspeximus, et manus
nostræ contrectaverunt de verbo vitæ
</vers>
    <vers num="2"> — et vita apparuit, et vidimus
et testamur et annuntiamus vobis vitam æternam, quæ erat coram
Patre et apparuit nobis —
</vers>
    <vers num="3"> quod vidimus et audivimus,
annuntiamus et vobis, ut et vos communionem habeatis nobiscum.
Communio autem nostra est cum Patre et cum Filio eius Iesu
Christo.
</vers>
    <vers num="4"> Et hæc scribimus nos, ut gaudium
nostrum sit plenum.
</vers>
    <vers num="5"> Et hæc est annuntiatio, quam
audivimus ab eo et annuntiamus vobis, quoniam Deus lux est, et
tenebræ in eo non sunt ullæ.
</vers>
    <vers num="6"> Si dixerimus quoniam communionem
habemus cum eo, et in tenebris ambulamus, mentimur et non facimus
veritatem;
</vers>
    <vers num="7"> si autem in luce ambulemus, sicut
ipse est in luce, communionem habemus ad invicem, et sanguis Iesu
Filii eius mundat nos ab omni peccato.
</vers>
    <vers num="8"> Si dixerimus quoniam peccatum non
habemus, nosmetipsos seducimus, et veritas in nobis non est.
</vers>
    <vers num="9"> Si confiteamur peccata nostra,
fidelis est et iustus, ut remittat nobis peccata et emundet nos ab
omni iniustitia.
</vers>
    <vers num="10"> Si dixerimus quoniam non peccavimus,
mendacem facimus eum, et verbum eius non est in nobis.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Filioli mei, hæc scribo vobis, ut
non peccetis. Sed si quis peccaverit, advocatum habemus ad Patrem,
Iesum Christum iustum;
</vers>
    <vers num="2"> et ipse est propitiatio pro peccatis
nostris, non pro nostris autem tantum sed etiam pro totius
mundi.
</vers>
    <vers num="3"> Et in hoc cognoscimus quoniam novimus
eum: si mandata eius servemus.
</vers>
    <vers num="4"> Qui dicit: « Novi
eum », et mandata eius non servat, mendax est, et in
isto veritas non est;
</vers>
    <vers num="5"> qui autem servat verbum eius, vere in
hoc caritas Dei consummata est. In hoc cognoscimus quoniam in ipso
sumus.
</vers>
    <vers num="6"> Qui dicit se in ipso manere, debet,
sicut ille ambulavit, et ipse ambulare.
</vers>
    <vers num="7"> Carissimi, non mandatum novum scribo
vobis sed mandatum vetus, quod habuistis ab initio: mandatum vetus
est verbum, quod audistis.
</vers>
    <vers num="8"> Verumtamen mandatum novum scribo
vobis, quod est verum in ipso et in vobis, quoniam tenebræ
transeunt, et lumen verum iam lucet.
</vers>
    <vers num="9"> Qui dicit se in luce esse, et fratrem
suum odit, in tenebris est usque adhuc.
</vers>
    <vers num="10"> Qui diligit fratrem suum, in lumine
manet, et scandalum ei non est;
</vers>
    <vers num="11"> qui autem odit fratrem suum, in
tenebris est et in tenebris ambulat et nescit quo vadat, quoniam
tenebræ obcæcaverunt oculos eius.
</vers>
    <vers num="12"> Scribo vobis, filioli: Remissa sunt
vobis peccata propter nomen eius.
</vers>
    <vers num="13"> Scribo vobis, patres: Nostis eum,
qui ab initio est. Scribo vobis, adulescentes: Vicistis
Malignum.
</vers>
    <vers num="14"> Scripsi vobis, parvuli: Nostis
Patrem. Scripsi vobis, patres: Nostis eum, qui ab initio est.
Scripsi vobis, adulescentes: Fortes estis, et verbum Dei in vobis
manet, et vicistis Malignum.
</vers>
    <vers num="15"> Nolite diligere mundum neque ea,
quæ in mundo sunt. Si quis diligit mundum, non est caritas Patris
in eo;
</vers>
    <vers num="16"> quoniam omne, quod est in mundo,
concupiscentia carnis et concupiscentia oculorum et iactantia
divitiarum, non est ex Patre, sed ex mundo est.
</vers>
    <vers num="17"> Et mundus transit, et concupiscentia
eius; qui autem facit voluntatem Dei, manet in æternum.
</vers>
    <vers num="18"> Filioli, novissima hora est; et
sicut audistis quia antichristus venit, ita nunc antichristi multi
adsunt, unde cognoscimus quoniam novissima hora est.
</vers>
    <vers num="19"> Ex nobis prodierunt, sed non erant
ex nobis, nam si fuissent ex nobis, permansissent nobiscum; sed ut
manifestaretur quoniam illi omnes non sunt ex nobis.
</vers>
    <vers num="20"> Sed vos unctionem habetis a Sancto
et scitis omnes.
</vers>
    <vers num="21"> Non scripsi vobis quasi nescientibus
veritatem sed quasi scientibus eam, et quoniam omne mendacium ex
veritate non est.
</vers>
    <vers num="22"> Quis est mendax, nisi is qui negat
quoniam Iesus est Christus? Hic est antichristus, qui negat Patrem
et Filium.
</vers>
    <vers num="23"> Omnis, qui negat Filium, nec Patrem
habet; qui confitetur Filium, et Patrem habet.
</vers>
    <vers num="24"> Vos, quod audistis ab initio, in
vobis permaneat; si in vobis permanserit, quod ab initio audistis,
et vos in Filio et in Patre manebitis.
</vers>
    <vers num="25"> Et hæc est repromissio, quam ipse
pollicitus est nobis: vitam æternam.
</vers>
    <vers num="26"> Hæc scripsi vobis de eis, qui
seducunt vos.
</vers>
    <vers num="27"> Et vos, unctionem, quam accepistis
ab eo, manet in vobis, et non necesse habetis, ut aliquis doceat
vos; sed sicut unctio ipsius docet vos de omnibus, et verum est, et
non est mendacium, et, sicut docuit vos, manetis in eo.
</vers>
    <vers num="28"> Et nunc, filioli, manete in eo, ut,
cum apparuerit, habeamus fiduciam et non confundamur ab eo in
adventu eius.
</vers>
    <vers num="29"> Si scitis quoniam iustus est,
scitote quoniam et omnis, qui facit iustitiam, ex ipso natus
est.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Videte qualem caritatem dedit
nobis Pater, ut filii Dei nominemur, et sumus! Propter hoc mundus
non cognoscit nos, quia non cognovit eum.
</vers>
    <vers num="2"> Carissimi, nunc filii Dei sumus, et
nondum manifestatum est quid erimus; scimus quoniam, cum ipse
apparuerit, similes ei erimus, quoniam videbimus eum, sicuti
est.
</vers>
    <vers num="3"> Et omnis, qui habet spem hanc in eo,
purificat se, sicut ille purus est.
</vers>
    <vers num="4"> Omnis, qui facit peccatum, et
iniquitatem facit, quia peccatum est iniquitas.
</vers>
    <vers num="5"> Et scitis quoniam ille apparuit, ut
peccata tolleret, et peccatum in eo non est.
</vers>
    <vers num="6"> Omnis, qui in eo manet, non peccat;
omnis, qui peccat, non vidit eum nec novit eum.
</vers>
    <vers num="7"> Filioli, nemo vos seducat. Qui facit
iustitiam, iustus est, sicut ille iustus est;
</vers>
    <vers num="8"> qui facit peccatum, ex Diabolo est,
quoniam a principio Diabolus peccat. Propter hoc apparuit Filius
Dei, ut dissolvat opera Diaboli.
</vers>
    <vers num="9"> Omnis, qui natus est ex Deo, peccatum
non facit, quoniam semen ipsius in eo manet; et non potest peccare,
quoniam ex Deo natus est.
</vers>
    <vers num="10"> In hoc manifesti sunt filii Dei et
filii Diaboli: omnis, qui non facit iustitiam, non est ex Deo, et
qui non diligit fratrem suum.
</vers>
    <vers num="11"> Quoniam hæc est annuntiatio, quam
audistis ab initio, ut diligamus alterutrum.
</vers>
    <vers num="12"> Non sicut Cain: ex Maligno erat et
occidit fratrem suum. Et propter quid occidit eum? Quoniam opera
eius maligna erant, fratris autem eius iusta.
</vers>
    <vers num="13"> Nolite mirari, fratres, si odit vos
mundus.
</vers>
    <vers num="14"> Nos scimus quoniam transivimus de
morte in vitam, quoniam diligimus fratres; qui non diligit, manet
in morte.
</vers>
    <vers num="15"> Omnis, qui odit fratrem suum,
homicida est, et scitis quoniam omnis homicida non habet vitam
æternam in semetipso manentem.
</vers>
    <vers num="16"> In hoc novimus caritatem, quoniam
ille pro nobis animam suam posuit; et nos debemus pro fratribus
animas ponere.
</vers>
    <vers num="17"> Qui habuerit substantiam mundi et
viderit fratrem suum necesse habere et clauserit viscera sua ab eo,
quomodo caritas Dei manet in eo?
</vers>
    <vers num="18"> Filioli, non diligamus verbo nec
lingua sed in opere et veritate.
</vers>
    <vers num="19"> In hoc cognoscemus quoniam ex
veritate sumus, et in conspectu eius placabimus corda nostra,
</vers>
    <vers num="20"> quoniam si reprehenderit nos cor,
maior est Deus corde nostro et cognoscit omnia.
</vers>
    <vers num="21"> Carissimi, si cor nostrum non
reprehenderit nos, fiduciam habemus ad Deum
</vers>
    <vers num="22"> et, quodcumque petierimus, accipimus
ab eo, quoniam mandata eius custodimus et ea, quæ sunt placita
coram eo, facimus.
</vers>
    <vers num="23"> Et hoc est mandatum eius, ut
credamus nomini Filii eius Iesu Christi et diligamus alterutrum,
sicut dedit mandatum nobis.
</vers>
    <vers num="24"> Et, qui servat mandata eius, in ipso
manet, et ipse in eo; et in hoc cognoscimus quoniam manet in nobis,
ex Spiritu, quem nobis dedit.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Carissimi, nolite omni spiritui
credere, sed probate spiritus si ex Deo sint, quoniam multi
pseudoprophetæ prodierunt in mundum.
</vers>
    <vers num="2"> In hoc cognoscitis Spiritum Dei:
omnis spiritus, qui confitetur Iesum Christum in carne venisse, ex
Deo est.
</vers>
    <vers num="3"> Et omnis spiritus, qui non confitetur
Iesum, ex Deo non est; et hoc est antichristi, quod audistis
quoniam venit, et nunc iam in mundo est.
</vers>
    <vers num="4"> Vos ex Deo estis, filioli, et
vicistis eos, quoniam maior est, qui in vobis est, quam qui in
mundo.
</vers>
    <vers num="5"> Ipsi ex mundo sunt; ideo ex mundo
loquuntur, et mundus eos audit.
</vers>
    <vers num="6"> Nos ex Deo sumus. Qui cognoscit Deum,
audit nos; qui non est ex Deo, non audit nos. Ex hoc cognoscimus
Spiritum veritatis et spiritum erroris.
</vers>
    <vers num="7"> Carissimi, diligamus invicem, quoniam
caritas ex Deo est; et omnis, qui diligit, ex Deo natus est et
cognoscit Deum.
</vers>
    <vers num="8"> Qui non diligit, non cognovit Deum,
quoniam Deus caritas est.
</vers>
    <vers num="9"> In hoc apparuit caritas Dei in nobis,
quoniam Filium suum unigenitum misit Deus in mundum, ut vivamus per
eum.
</vers>
    <vers num="10"> In hoc est caritas, non quasi nos
dilexerimus Deum, sed quoniam ipse dilexit nos et misit Filium suum
propitiationem pro peccatis nostris.
</vers>
    <vers num="11"> Carissimi, si sic Deus dilexit nos,
et nos debemus alterutrum diligere.
</vers>
    <vers num="12"> Deum nemo vidit umquam; si diligamus
invicem, Deus in nobis manet, et caritas eius in nobis consummata
est.
</vers>
    <vers num="13"> In hoc cognoscimus quoniam in ipso
manemus, et ipse in nobis, quoniam de Spiritu suo dedit nobis.
</vers>
    <vers num="14"> Et nos vidimus et testificamur
quoniam Pater misit Filium salvatorem mundi.
</vers>
    <vers num="15"> Quisque confessus fuerit:
« Iesus est Filius Dei », Deus in ipso manet,
et ipse in Deo.
</vers>
    <vers num="16"> Et nos, qui credidimus, novimus
caritatem, quam habet Deus in nobis. Deus caritas est; et, qui
manet in caritate, in Deo manet, et Deus in eo manet.
</vers>
    <vers num="17"> In hoc consummata est caritas
nobiscum, ut fiduciam habeamus in die iudicii; quia sicut ille est,
et nos sumus in hoc mundo.
</vers>
    <vers num="18"> Timor non est in caritate, sed
perfecta caritas foras mittit timorem, quoniam timor pœnam habet;
qui autem timet, non est consummatus in caritate.
</vers>
    <vers num="19"> Nos diligimus, quoniam ipse prior
dilexit nos.
</vers>
    <vers num="20"> Si quis dixerit: « Diligo
Deum », et fratrem suum oderit, mendax est; qui enim non
diligit fratrem suum, quem videt, Deum, quem non videt, non potest
diligere.
</vers>
    <vers num="21"> Et hoc mandatum habemus ab eo, ut,
qui diligit Deum, diligat et fratrem suum.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Omnis, qui credit quoniam Iesus
est Christus, ex Deo natus est; et omnis, qui diligit Deum, qui
genuit, diligit et eum, qui natus est ex eo.
</vers>
    <vers num="2"> In hoc cognoscimus quoniam diligimus
natos Dei, cum Deum diligamus et mandata eius faciamus.
</vers>
    <vers num="3"> Hæc est enim caritas Dei, ut mandata
eius servemus; et mandata eius gravia non sunt,
</vers>
    <vers num="4"> quoniam omne, quod natum est ex Deo,
vincit mundum; et hæc est victoria, quæ vicit mundum: fides
nostra.
</vers>
    <vers num="5"> Quis est qui vincit mundum, nisi qui
credit quoniam Iesus est Filius Dei?
</vers>
    <vers num="6"> Hic est, qui venit per aquam et
sanguinem, Iesus Christus; non in aqua solum sed in aqua et in
sanguine. Et Spiritus est, qui testificatur, quoniam Spiritus est
veritas.
</vers>
    <vers num="7"> Quia tres sunt, qui
testificantur:
</vers>
    <vers num="8"> Spiritus et aqua et sanguis; et hi
tres in unum sunt.
</vers>
    <vers num="9"> Si testimonium hominum accipimus,
testimonium Dei maius est, quoniam hoc est testimonium Dei, quia
testificatus est de Filio suo.
</vers>
    <vers num="10"> Qui credit in Filium Dei, habet
testimonium in se. Qui non credit Deo, mendacem facit eum, quoniam
non credidit in testimonium, quod testificatus est Deus de Filio
suo.
</vers>
    <vers num="11"> Et hoc est testimonium, quoniam
vitam æternam dedit nobis Deus, et hæc vita in Filio eius
est.
</vers>
    <vers num="12"> Qui habet Filium, habet vitam; qui
non habet Filium Dei, vitam non habet.
</vers>
    <vers num="13"> Hæc scripsi vobis, ut sciatis
quoniam vitam habetis æternam, qui creditis in nomen Filii
Dei.
</vers>
    <vers num="14"> Et hæc est fiducia, quam habemus ad
eum, quia si quid petierimus secundum voluntatem eius, audit
nos.
</vers>
    <vers num="15"> Et si scimus quoniam audit nos,
quidquid petierimus, scimus quoniam habemus petitiones, quas
postulavimus ab eo.
</vers>
    <vers num="16"> Si quis videt fratrem suum peccare
peccatum non ad mortem, petet, et dabit ei Deus vitam, peccantibus
non ad mortem. Est peccatum ad mortem; non pro illo dico, ut
roget.
</vers>
    <vers num="17"> Omnis iniustitia peccatum est, et
est peccatum non ad mortem.
</vers>
    <vers num="18"> Scimus quoniam omnis, qui natus est
ex Deo, non peccat, sed ille, qui genitus est ex Deo, conservat
eum, et Malignus non tangit eum.
</vers>
    <vers num="19"> Scimus quoniam ex Deo sumus, et
mundus totus in Maligno positus est.
</vers>
    <vers num="20"> Et scimus quoniam Filius Dei venit
et dedit nobis sensum, ut cognoscamus eum, qui verus est; et sumus
in eo, qui verus est, in Filio eius Iesu Christo. Hic est qui verus
est, Deus et vita æterna.
</vers>
    <vers num="21"> Filioli, custodite vos a
simulacris!</vers>
  </cap>
</romanliturgy>
