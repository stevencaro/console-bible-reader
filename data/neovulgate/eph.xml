<?xml version="1.0" encoding="utf-8"?>
<romanliturgy lingua="la" elibro="eph">
  <titulum>Epistula ad Ephesios</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus, apostolus Christi Iesu per
voluntatem Dei, sanctis, qui sunt Ephesi, et fidelibus in Christo
Iesu:
</vers>
    <vers num="2"> gratia vobis et pax a Deo Patre
nostro et Domino Iesu Christo.
</vers>
    <vers num="3"> Benedictus Deus et Pater Domini
nostri Iesu Christi,
qui benedixit nos in omni benedictione spiritali in cælestibus in
Christo,
</vers>
    <vers num="4"> sicut elegit nos in ipso ante mundi
constitutionem,
ut essemus sancti et immaculati in conspectu eius in caritate;
</vers>
    <vers num="5"> qui prædestinavit nos in adoptionem
filiorum
per Iesum Christum in ipsum,
secundum beneplacitum voluntatis suæ,
</vers>
    <vers num="6"> in laudem gloriæ gratiæ suæ,
in qua gratificavit nos in Dilecto,
</vers>
    <vers num="7"> in quo habemus redemptionem per
sanguinem eius,
remissionem peccatorum,
secundum divitias gratiæ eius,
</vers>
    <vers num="8"> quam superabundare fecit in nobis
in omni sapientia et prudentia,
</vers>
    <vers num="9"> notum faciens nobis mysterium
voluntatis suæ,
secundum beneplacitum eius, quod proposuit in eo,
</vers>
    <vers num="10"> in dispensationem plenitudinis
temporum:
recapitulare omnia in Christo,
quæ in cælis et quæ in terra, in ipso;
</vers>
    <vers num="11"> in quo etiam sorte vocati sumus,
prædestinati secundum propositum eius, qui omnia operatur secundum
consilium voluntatis suæ,
</vers>
    <vers num="12"> ut simus in laudem gloriæ eius, qui
ante speravimus in Christo;
</vers>
    <vers num="13"> in quo et vos cum audissetis verbum
veritatis, evangelium salutis vestræ, in quo et credentes signati
estis Spiritu promissionis Sancto,
</vers>
    <vers num="14"> qui est arrabo hereditatis nostræ
in redemptionem acquisitionis, in laudem gloriæ ipsius.
</vers>
    <vers num="15"> Propterea et ego audiens fidem
vestram, quæ est in Domino Iesu, et dilectionem in omnes
sanctos,
</vers>
    <vers num="16"> non cesso gratias agens pro vobis
memoriam faciens in orationibus meis,
</vers>
    <vers num="17"> ut Deus Domini nostri Iesu Christi,
Pater gloriæ, det vobis Spiritum sapientiæ et revelationis in
agnitione eius,
</vers>
    <vers num="18"> illuminatos oculos cordis vestri, ut
sciatis quæ sit spes vocationis eius, quæ divitiæ gloriæ
hereditatis eius in sanctis,
</vers>
    <vers num="19"> et quæ sit supereminens magnitudo
virtutis eius in nos, qui credimus, secundum operationem potentiæ
virtutis eius,
</vers>
    <vers num="20"> quam operatus est in Christo,
suscitans illum a mortuis et constituens ad dexteram suam in
cælestibus
</vers>
    <vers num="21"> supra omnem principatum et
potestatem et virtutem et dominationem et omne nomen, quod
nominatur non solum in hoc sæculo sed et in futuro;
</vers>
    <vers num="22"> et omnia subiecit sub pedibus eius
et ipsum dedit caput supra omnia ecclesiæ,
</vers>
    <vers num="23"> quæ est corpus ipsius, plenitudo
eius, qui omnia in omnibus adimpletur.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et vos, cum essetis mortui
delictis et peccatis vestris,
</vers>
    <vers num="2"> in quibus aliquando ambulastis
secundum sæculum mundi huius, secundum principem potestatis aeris,
spiritus, qui nunc operatur in filios diffidentiæ;
</vers>
    <vers num="3"> in quibus et nos omnes aliquando
conversati sumus in concupiscentiis carnis nostræ, facientes
voluntates carnis et cogitationum, et eramus natura filii iræ,
sicut et ceteri.
</vers>
    <vers num="4"> Deus autem, qui dives est in
misericordia, propter nimiam caritatem suam, qua dilexit nos,
</vers>
    <vers num="5"> et cum essemus mortui peccatis,
convivificavit nos Christo — gratia estis salvati —
</vers>
    <vers num="6"> et conresuscitavit et consedere fecit
in cælestibus in Christo Iesu,
</vers>
    <vers num="7"> ut ostenderet in sæculis
supervenientibus abundantes divitias gratiæ suæ in bonitate super
nos in Christo Iesu.
</vers>
    <vers num="8"> Gratia enim estis salvati per fidem;
et hoc non ex vobis, Dei donum est:
</vers>
    <vers num="9"> non ex operibus, ut ne quis
glorietur.
</vers>
    <vers num="10"> Ipsius enim sumus factura, creati in
Christo Iesu in opera bona, quæ præparavit Deus, ut in illis
ambulemus.
</vers>
    <vers num="11"> Propter quod memores estote, quod
aliquando vos gentes in carne, qui dicimini præputium ab ea, quæ
dicitur circumcisio in carne manufacta,
</vers>
    <vers num="12"> quia eratis illo in tempore sine
Christo, alienati a conversatione Israel et extranei testamentorum
promissionis, spem non habentes et sine Deo in mundo.
</vers>
    <vers num="13"> Nunc autem in Christo Iesu vos, qui
aliquando eratis longe, facti estis prope in sanguine Christi.
</vers>
    <vers num="14"> Ipse est enim pax nostra, qui fecit
utraque unum et medium parietem maceriæ solvit, inimicitiam, in
carne sua,
</vers>
    <vers num="15"> legem mandatorum in decretis
evacuans, ut duos condat in semetipso in unum novum hominem,
faciens pacem,
</vers>
    <vers num="16"> et reconciliet ambos in uno corpore
Deo per crucem, interficiens inimicitiam in semetipso.
</vers>
    <vers num="17"> Et veniens evangelizavit pacem
vobis, qui longe fuistis, et pacem his, qui prope;
</vers>
    <vers num="18"> quoniam per ipsum habemus accessum
ambo in uno Spiritu ad Patrem.
</vers>
    <vers num="19"> Ergo iam non estis extranei et
advenæ, sed estis concives sanctorum et domestici Dei,
</vers>
    <vers num="20"> superædificati super fundamentum
apostolorum et prophetarum, ipso summo angulari lapide Christo
Iesu,
</vers>
    <vers num="21"> in quo omnis ædificatio compacta
crescit in templum sanctum in Domino,
</vers>
    <vers num="22"> in quo et vos coædificamini in
habitaculum Dei in Spiritu.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Huius rei gratia, ego Paulus,
vinctus Christi Iesu pro vobis gentibus —
</vers>
    <vers num="2"> si tamen audistis dispensationem
gratiæ Dei, quæ data est mihi pro vobis,
</vers>
    <vers num="3"> quoniam secundum revelationem notum
mihi factum est mysterium, sicut supra scripsi in brevi,
</vers>
    <vers num="4"> prout potestis legentes intellegere
prudentiam meam in mysterio Christi,
</vers>
    <vers num="5"> quod aliis generationibus non
innotuit filiis hominum, sicuti nunc revelatum est sanctis
apostolis eius et prophetis in Spiritu,
</vers>
    <vers num="6"> esse gentes coheredes et
concorporales et comparticipes promissionis in Christo Iesu per
evangelium,
</vers>
    <vers num="7"> cuius factus sum minister secundum
donum gratiæ Dei, quæ data est mihi secundum operationem virtutis
eius.
</vers>
    <vers num="8"> Mihi omnium sanctorum minimo data est
gratia hæc: gentibus evangelizare investigabiles divitias
Christi
</vers>
    <vers num="9"> et illuminare omnes, quæ sit
dispensatio mysterii absconditi a sæculis in Deo, qui omnia
creavit,
</vers>
    <vers num="10"> ut innotescat nunc principatibus et
potestatibus in cælestibus per ecclesiam multiformis sapientia
Dei,
</vers>
    <vers num="11"> secundum propositum sæculorum, quod
fecit in Christo Iesu Domino nostro,
</vers>
    <vers num="12"> in quo habemus fiduciam et accessum
in confidentia per fidem eius.
</vers>
    <vers num="13"> Propter quod peto, ne deficiatis in
tribulationibus meis pro vobis, quæ est gloria vestra.
</vers>
    <vers num="14"> Huius rei gratia flecto genua mea ad
Patrem,
</vers>
    <vers num="15"> ex quo omnis paternitas in cælis et
in terra nominatur,
</vers>
    <vers num="16"> ut det vobis secundum divitias
gloriæ suæ virtute corroborari per Spiritum eius in interiorem
hominem,
</vers>
    <vers num="17"> habitare Christum per fidem in
cordibus vestris, in caritate radicati et fundati,
</vers>
    <vers num="18"> ut valeatis comprehendere cum
omnibus sanctis quæ sit latitudo et longitudo et sublimitas et
profundum,
</vers>
    <vers num="19"> scire etiam supereminentem scientiæ
caritatem Christi, ut impleamini in omnem plenitudinem Dei.
</vers>
    <vers num="20"> Ei autem, qui potens est supra omnia
facere superabundanter quam petimus aut intellegimus, secundum
virtutem, quæ operatur in nobis,
</vers>
    <vers num="21"> ipsi gloria in ecclesia et in
Christo Iesu in omnes generationes sæculi sæculorum. Amen.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Obsecro itaque vos ego, vinctus in
Domino, ut digne ambuletis vocatione, qua vocati estis,
</vers>
    <vers num="2"> cum omni humilitate et mansuetudine,
cum longanimitate, supportantes invicem in caritate,
</vers>
    <vers num="3"> solliciti servare unitatem spiritus
in vinculo pacis;
</vers>
    <vers num="4"> unum corpus et unus Spiritus, sicut
et vocati estis in una spe vocationis vestræ;
</vers>
    <vers num="5"> unus Dominus, una fides, unum
baptisma;
</vers>
    <vers num="6"> unus Deus et Pater omnium, qui super
omnes et per omnia et in omnibus.
</vers>
    <vers num="7"> Unicuique autem nostrum data est
gratia secundum mensuram donationis Christi. 8 Propter quod
dicit:
« Ascendens in altum captivam duxit captivitatem,
dedit dona hominibus ».
</vers>
    <vers num="9"> Illud autem
« ascendit » quid est, nisi quia et descendit
in inferiores partes terræ?
</vers>
    <vers num="10"> Qui descendit, ipse est et qui
ascendit super omnes cælos, ut impleret omnia.
</vers>
    <vers num="11"> Et ipse dedit quosdam quidem
apostolos, quosdam autem prophetas, alios vero evangelistas, alios
autem pastores et doctores
</vers>
    <vers num="12"> ad instructionem sanctorum in opus
ministerii, in ædificationem corporis Christi,
</vers>
    <vers num="13"> donec occurramus omnes in unitatem
fidei et agnitionis Filii Dei, in virum perfectum, in mensuram
ætatis plenitudinis Christi,
</vers>
    <vers num="14"> ut iam non simus parvuli fluctuantes
et circumacti omni vento doctrinæ in fallacia hominum, in astutia
ad circumventionem erroris;
</vers>
    <vers num="15"> veritatem autem facientes in
caritate crescamus in illum per omnia, qui est caput Christus,
</vers>
    <vers num="16"> ex quo totum corpus compactum et
conexum per omnem iuncturam subministrationis secundum operationem
in mensura uniuscuiusque partis augmentum corporis facit in
ædificationem sui in caritate.
</vers>
    <vers num="17"> Hoc igitur dico et testificor in
Domino, ut iam non ambuletis, sicut et gentes ambulant in vanitate
sensus sui
</vers>
    <vers num="18"> tenebris obscuratum habentes
intellectum, alienati a vita Dei propter ignorantiam, quæ est in
illis propter cæcitatem cordis ipsorum;
</vers>
    <vers num="19"> qui indolentes semetipsos
tradiderunt impudicitiæ in operationem immunditiæ omnis in
avaritia.
</vers>
    <vers num="20"> Vos autem non ita didicistis
Christum,
</vers>
    <vers num="21"> si tamen illum audistis et in ipso
edocti estis, sicut est veritas in Iesu:
</vers>
    <vers num="22"> deponere vos secundum pristinam
conversationem veterem hominem, qui corrumpitur secundum desideria
erroris,
</vers>
    <vers num="23"> renovari autem spiritu mentis
vestræ
</vers>
    <vers num="24"> et induere novum hominem, qui
secundum Deum creatus est in iustitia et sanctitate veritatis.
</vers>
    <vers num="25"> Propter quod deponentes mendacium
loquimini veritatem unusquisque cum proximo suo, quoniam sumus
invicem membra.
</vers>
    <vers num="26"> Irascimini et nolite peccare; sol
non occidat super iracundiam vestram,
</vers>
    <vers num="27"> et nolite locum dare Diabolo.
</vers>
    <vers num="28"> Qui furabatur, iam non furetur,
magis autem laboret operando manibus bonum, ut habeat unde tribuat
necessitatem patienti.
</vers>
    <vers num="29"> Omnis sermo malus ex ore vestro non
procedat, sed si quis bonus ad ædificationem opportunitatis, ut
det gratiam audientibus.
</vers>
    <vers num="30"> Et nolite contristare Spiritum
Sanctum Dei, in quo signati estis in diem redemptionis.
</vers>
    <vers num="31"> Omnis amaritudo et ira et indignatio
et clamor et blasphemia tollatur a vobis cum omni malitia.
</vers>
    <vers num="32"> Estote autem invicem benigni,
misericordes, donantes invicem, sicut et Deus in Christo donavit
vobis.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Estote ergo imitatores Dei, sicut
filii carissimi,
</vers>
    <vers num="2"> et ambulate in dilectione, sicut et
Christus dilexit nos et tradidit seipsum pro nobis oblationem et
hostiam Deo in odorem suavitatis.
</vers>
    <vers num="3"> Fornicatio autem et omnis immunditia
aut avaritia nec nominetur in vobis, sicut decet sanctos,
</vers>
    <vers num="4"> et turpitudo et stultiloquium aut
scurrilitas, quæ non decent, sed magis gratiarum actio.
</vers>
    <vers num="5"> Hoc enim scitote intellegentes quod
omnis fornicator aut immundus aut avarus, id est idolorum cultor,
non habet hereditatem in regno Christi et Dei.
</vers>
    <vers num="6"> Nemo vos decipiat inanibus verbis;
propter hæc enim venit ira Dei in filios diffidentiæ.
</vers>
    <vers num="7"> Nolite ergo effici comparticipes
eorum;
</vers>
    <vers num="8"> eratis enim aliquando tenebræ, nunc
autem lux in Domino. Ut filii lucis ambulate
</vers>
    <vers num="9"> — fructus enim lucis est in
omni bonitate et iustitia et veritate —
</vers>
    <vers num="10"> probantes quid sit beneplacitum
Domino;
</vers>
    <vers num="11"> et nolite communicare operibus
infructuosis tenebrarum, magis autem et redarguite;
</vers>
    <vers num="12"> quæ enim in occulto fiunt ab ipsis,
turpe est et dicere;
</vers>
    <vers num="13"> omnia autem, quæ arguuntur, a
lumine manifestantur,
</vers>
    <vers num="14"> omne enim, quod manifestatur, lumen
est. Propter quod dicit: « Surge, qui dormis, et exsurge
a mortuis, et illuminabit te Christus ».
</vers>
    <vers num="15"> Videte itaque caute quomodo
ambuletis, non quasi insipientes sed ut sapientes,
</vers>
    <vers num="16"> redimentes tempus, quoniam dies mali
sunt.
</vers>
    <vers num="17"> Propterea nolite fieri imprudentes,
sed intellegite, quæ sit voluntas Domini.
</vers>
    <vers num="18"> Et nolite inebriari vino, in quo est
luxuria, sed implemini Spiritu
</vers>
    <vers num="19"> loquentes vobismetipsis in psalmis
et hymnis et canticis spiritalibus, cantantes et psallentes in
cordibus vestris Domino.
</vers>
    <vers num="20"> Gratias agentes semper pro omnibus
in nomine Domini nostri Iesu Christi Deo et Patri,
</vers>
    <vers num="21"> subiecti invicem in timore
Christi.
</vers>
    <vers num="22"> Mulieres viris suis sicut
Domino,
</vers>
    <vers num="23"> quoniam vir caput est mulieris,
sicut et Christus caput est ecclesiæ, ipse salvator corporis.
</vers>
    <vers num="24"> Sed ut ecclesia subiecta est
Christo, ita et mulieres viris in omnibus.
</vers>
    <vers num="25"> Viri, diligite uxores, sicut et
Christus dilexit ecclesiam et seipsum tradidit pro ea,
</vers>
    <vers num="26"> ut illam sanctificaret mundans
lavacro aquæ in verbo,
</vers>
    <vers num="27"> ut exhiberet ipse sibi gloriosam
ecclesiam non habentem maculam aut rugam aut aliquid eiusmodi, sed
ut sit sancta et immaculata.
</vers>
    <vers num="28"> Ita et viri debent diligere uxores
suas ut corpora sua. Qui suam uxorem diligit, seipsum diligit;
</vers>
    <vers num="29"> nemo enim umquam carnem suam odio
habuit, sed nutrit et fovet eam sicut et Christus ecclesiam,
</vers>
    <vers num="30"> quia membra sumus corporis eius.
</vers>
    <vers num="31"> Propter hoc relinquet homo patrem et
matrem et adhærebit uxori suæ, et erunt duo in carne una.
</vers>
    <vers num="32"> Mysterium hoc magnum est; ego autem
dico de Christo et ecclesia!
</vers>
    <vers num="33"> Verumtamen et vos singuli
unusquisque suam uxorem sicut seipsum diligat; uxor autem timeat
virum.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Filii, obœdite parentibus vestris
in Domino; hoc enim est iustum.
</vers>
    <vers num="2"> Honora patrem tuum et matrem, quod
est mandatum primum cum promissione,
</vers>
    <vers num="3"> ut bene sit tibi, et sis longævus
super terram.
</vers>
    <vers num="4"> Et, patres, nolite ad iracundiam
provocare filios vestros, sed educate illos in disciplina et
correptione Domini.
</vers>
    <vers num="5"> Servi, obœdite dominis carnalibus
cum timore et tremore, in simplicitate cordis vestri, sicut
Christo;
</vers>
    <vers num="6"> non ad oculum servientes, quasi
hominibus placentes, sed ut servi Christi facientes voluntatem Dei
ex animo;
</vers>
    <vers num="7"> cum bona voluntate servientes, sicut
Domino et non hominibus,
</vers>
    <vers num="8"> scientes quoniam unusquisque, si quid
fecerit bonum, hoc percipiet a Domino, sive servus sive liber.
</vers>
    <vers num="9"> Et, domini, eadem facite illis,
remittentes minas, scientes quia et illorum et vester Dominus est
in cælis, et personarum acceptio non est apud eum.
</vers>
    <vers num="10"> De cetero confortamini in Domino et
in potentia virtutis eius.
</vers>
    <vers num="11"> Induite armaturam Dei, ut possitis
stare adversus insidias Diaboli.
</vers>
    <vers num="12"> Quia non est nobis colluctatio
adversus sanguinem et carnem sed adversus principatus, adversus
potestates, adversus mundi rectores tenebrarum harum, adversus
spiritalia nequitiæ in cælestibus.
</vers>
    <vers num="13"> Propterea accipite armaturam Dei, ut
possitis resistere in die malo et, omnibus perfectis, stare.
</vers>
    <vers num="14"> State ergo succincti lumbos vestros
in veritate et induti loricam iustitiæ
</vers>
    <vers num="15"> et calceati pedes in præparatione
evangelii pacis,
</vers>
    <vers num="16"> in omnibus sumentes scutum fidei, in
quo possitis omnia tela Maligni ignea exstinguere;
</vers>
    <vers num="17"> et galeam salutis assumite et
gladium Spiritus, quod est verbum Dei;
</vers>
    <vers num="18"> per omnem orationem et obsecrationem
orantes omni tempore in Spiritu, et in ipso vigilantes in omni
instantia et obsecratione pro omnibus sanctis
</vers>
    <vers num="19"> et pro me, ut detur mihi sermo in
aperitione oris mei cum fiducia notum facere mysterium
evangelii,
</vers>
    <vers num="20"> pro quo legatione fungor in catena,
ut in ipso audeam, prout oportet me, loqui.
</vers>
    <vers num="21"> Ut autem et vos sciatis, quæ circa
me sunt, quid agam, omnia nota vobis faciet Tychicus, carissimus
frater et fidelis minister in Domino,
</vers>
    <vers num="22"> quem misi ad vos in hoc ipsum, ut
cognoscatis, quæ circa nos sunt, et consoletur corda vestra.
</vers>
    <vers num="23"> Pax fratribus et caritas cum fide a
Deo Patre et Domino Iesu Christo.
</vers>
    <vers num="24"> Gratia cum omnibus, qui diligunt
Dominum nostrum Iesum Christum in incorruptione.
 </vers>
  </cap>
</romanliturgy>
