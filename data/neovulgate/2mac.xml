<?xml version="1.0" encoding="utf-8"?>
<romanliturgy lingua="la" elibro="2mac">
  <titulum>Liber Secundus Maccabæorum</titulum>
  <subtitulum>Capitulum 1</subtitulum>
  <cap num="1">
    <vers num="1"> Fratribus, qui sunt per Ægyptum,
Iudæis salutem dicunt fratres, qui sunt in Hierosolymis Iudæi et
qui in regione Iudææ, pacem bonam.
</vers>
    <vers num="2"> Et benefaciat vobis Deus et meminerit
testamenti sui, quod locutus est ad Abraham et Isaac et Iacob
servorum suorum fidelium;
</vers>
    <vers num="3"> et det vobis cor omnibus, ut colatis
eum et faciatis eius voluntatem corde magno et animo volenti;
</vers>
    <vers num="4"> et adaperiat cor vestrum in lege sua
et in præceptis suis et faciat pacem;
</vers>
    <vers num="5"> et exaudiat orationes vestras et
reconcilietur vobis nec vos deserat in tempore malo.
</vers>
    <vers num="6"> Et nunc hic sumus orantes pro
vobis.
</vers>
    <vers num="7"> Regnante Demetrio, anno centesimo
sexagesimo nono, nos Iudæi scripsimus vobis in tribulatione et
impetu, qui supervenit nobis in istis annis, ex quo recessit Iason
et, qui cum eo erant, a sancta terra et a regno
</vers>
    <vers num="8"> et portam succenderunt et effuderunt
sanguinem innocentem; et oravimus ad Dominum et exauditi sumus et
obtulimus sacrificia et similaginem et accendimus lucernas et
proposuimus panes.
</vers>
    <vers num="9"> Et nunc ut frequentetis dies
Scenopegiæ mensis Casleu,
</vers>
    <vers num="10"> anno centesimo octogesimo
octavo.
Qui sunt Hierosolymis et in Iudæa, senatusque et Iudas Aristobulo
magistro Ptolemæi regis, qui est de genere christorum sacerdotum,
et his, qui in Ægypto sunt, Iudæis salutem et sanitatem.
</vers>
    <vers num="11"> De magnis periculis a Deo liberati
magnifice gratias agimus ipsi, utpote qui adversus regem
dimicavimus;
</vers>
    <vers num="12"> ipse enim effervere fecit eos, qui
pugnaverunt contra sanctam civitatem.
</vers>
    <vers num="13"> Nam cum in Perside esset dux ipse et
qui cum ipso videbatur esse intolerabilis exercitus, concisi sunt
in templo Naneæ, fraude utentibus sacerdotibus Naneæ.
</vers>
    <vers num="14"> Etenim quasi cum ea habitaturus
venit ad locum Antiochus et, qui cum ipso erant, amici, ut
acciperet pecunias multas dotis nomine.
</vers>
    <vers num="15"> Cumque proposuissent eas sacerdotes
Naneæ, et ipse cum paucis ingressus esset intra ambitum fani,
clauserunt templum; cum intrasset Antiochus,
</vers>
    <vers num="16"> aperto occulto aditu laquearis,
mittentes lapides percusserunt ducem et diviserunt membratim et,
capitibus amputatis, foras proiecerunt.
</vers>
    <vers num="17"> Per omnia benedictus Deus, qui
tradidi
</vers>
    <vers num="18"> Facturi igitur quinta et vicesima
die mensis Casleu purificationem templi, necessarium duximus
significare vobis, ut et vos quoque agatis diem Scenopegiæ et
ignis, qui datus est, quando Nehemias, ædificato templo et altari,
obtulit sacrificia.
</vers>
    <vers num="19"> Nam cum in Persidem ducerentur
patres nostri, sacerdotes, qui tunc cultores Dei erant, acceptum
ignem de altari occulte absconderunt in cavo putei situm habentis
siccum, in quo contutati sunt eum, ita ut omnibus ignotus esset
locus.
</vers>
    <vers num="20"> Cum autem præterissent anni multi,
et placuit Deo, ut mitteretur Nehemias a rege Persidis, nepotes
sacerdotum illorum, qui absconderant, misit ad ignem.
</vers>
    <vers num="21"> Sicut narraverunt nobis, non
invenerunt ignem sed aquam crassam. Et iussit eos haurire et
afferre. Utque imposita sunt sacrificia, iussit sacerdotes Nehemias
aspergere aqua et ligna et, quæ erant superposita.
</vers>
    <vers num="22"> Utque hoc factum est, et tempus
transiit, et sol refulsit, qui prius erat in nubilo, accensus est
ignis magnus, ita ut omnes mirarentur.
</vers>
    <vers num="23"> Orationem autem faciebant
sacerdotes, dum consummaretur sacrificium: et sacerdotes et omnes,
Ionatha inchoante, ceteris autem respondentibus ut Nehemias.
</vers>
    <vers num="24"> Erat autem oratio hunc habens modum:
« Domine, Domine Deus, omnium creator, terribilis et
fortis, iustus et misericors, qui solus es rex et bonus,
</vers>
    <vers num="25"> solus præstans, solus iustus et
omnipotens et æternus; qui liberas Israel de omni malo, qui
fecisti patres electos et sanctificasti eos,
</vers>
    <vers num="26"> accipe sacrificium pro universo
populo tuo Israel et custodi partem tuam et sanctifica.
</vers>
    <vers num="27"> Congrega dispersionem nostram,
libera eos, qui serviunt gentibus, et contemptos et abominatos
respice, ut sciant gentes quia tu es Deus noster.
</vers>
    <vers num="28"> Afflige opprimentes nos et
contumeliam facientes in superbia.
</vers>
    <vers num="29"> Constitue populum tuum in loco
sancto tuo, sicut dixit Moyses ».
</vers>
    <vers num="30"> Sacerdotes autem psallebant
hymnos.
</vers>
    <vers num="31"> Cum autem consumptum esset
sacrificium, ex residua aqua Nehemias iussit lapides maiores
perfundi
</vers>
    <vers num="32"> quod ut factum est, flamma accensa
est, sed a lumine, quod refulsit ex altari, consumpta est.
</vers>
    <vers num="33"> Ut vero manifestata est res, et
renuntiatum est regi Persarum quod in loco, in quo ignem
absconderant hi, qui translati fuerant, sacerdotes, aqua apparuit,
de qua Nehemias et, qui cum eo erant, purificaverunt ea, quæ
essent sacrificii,
</vers>
    <vers num="34"> circumsæpiens autem rex et rem
diligenter examinans, templum fecit.
</vers>
    <vers num="35"> Et quibus gratificabatur rex, multa
dona accipiebat et tribuebat.
</vers>
    <vers num="36"> Appellaverunt autem, qui cum Nehemia
erant, hunc locum Nephthar, quod interpretatur Purificatio; vocatur
autem apud plures Nephthai.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Invenitur autem in descriptionibus
quod Ieremias propheta iussit eos ignem accipere, qui
transmigrabant, ut significatum est,
</vers>
    <vers num="2"> et ut mandavit propheta transmigratis
dans illis legem, ne obliviscerentur præcepta Domini et ut non
exerrarent mentibus videntes simulacra aurea et argentea et
ornamenta eorum.
</vers>
    <vers num="3"> Et alia huiusmodi dicens hortabatur,
ne legem amoverent a corde suo.
</vers>
    <vers num="4"> Erat autem in ipsa scriptura quomodo
tabernaculum et arcam iussit propheta, divino responso ad se facto,
comitari secum, usquequo exiit in montem, in quo Moyses ascendit et
vidit Dei hereditatem.
</vers>
    <vers num="5"> Et veniens Ieremias invenit domum
speluncæ; et tabernaculum et arcam et altare incensi intulit illuc
et ostium obstruxit.
</vers>
    <vers num="6"> Et accesserunt quidam ex his, qui
simul sequebantur, ut notarent viam, et non potuerunt invenire.
</vers>
    <vers num="7"> Ut autem cognovit Ieremias, culpans
illos dixit quod ignotus erit locus, donec congreget Deus
congregationem populi et misericordia fiat;
</vers>
    <vers num="8"> et tunc Dominus ostendet hæc, et
apparebit maiestas Domini, et nubes erit, sicut et sub Moyse
manifestabatur, sicut et Salomon petiit, ut locus sanctificaretur
magnifice.
</vers>
    <vers num="9"> Manifestabatur autem et ut sapientiam
habens obtulit sacrificium dedicationis et consummationis
templi.
</vers>
    <vers num="10"> Sicut et Moyses orabat ad Dominum,
et descendit ignis de cælo et consumpsit sacrificia, sic et
Salomon oravit, et descendit ignis de cælo et consumpsit
holocausta.
</vers>
    <vers num="11"> Et dixit Moyses: « Eo
quod non sit comestum, quod erat pro peccato, consumptum
est ».
</vers>
    <vers num="12"> Similiter et Salomon octo dies
celebravit.
</vers>
    <vers num="13"> Inferebantur autem in
descriptionibus et commentariis secundum Nehemiam hæc eadem, et ut
construens bibliothecam congregavit libros de regibus et prophetis
et libros David et epistulas regum de donariis.
</vers>
    <vers num="14"> Similiter autem et Iudas ea, quæ
deciderant per bellum, quod nobis acciderat, congregavit omnia, et
sunt apud nos.
</vers>
    <vers num="15"> Si ergo desideratis hæc, mittite,
qui perferant vobis.
</vers>
    <vers num="16"> Acturi itaque purificationem,
scripsimus vobis; bene ergo facietis, si egeritis hos dies.
</vers>
    <vers num="17"> Deus autem, qui liberavit universum
populum suum et reddidit hereditatem omnibus et regnum et
sacerdotium et sanctificationem,
</vers>
    <vers num="18"> sicut promisit in lege. Speramus
enim in Deo quod cito nostri miserebitur et congregabit de sub
cælo in locum sanctum; eripuit enim nos de magnis periculis et
locum purgavit.
</vers>
    <vers num="19"> De Iuda vero Maccabæo et fratribus
eius et de templi magni purificatione et de aræ dedicatione,
</vers>
    <vers num="20"> sed et de prœliis, quæ pertinent
ad Antiochum Epiphanem et filium eius Eupatorem,
</vers>
    <vers num="21"> et de illuminationibus, quæ de
cælo factæ sunt ad eos, qui generose pro Iudaismo fortiter
fecerunt, ita ut universam regionem, cum pauci essent, vindicarent
et barbaram multitudinem fugarent
</vers>
    <vers num="22"> et famosissimum in toto orbe templum
recuperarent et civitatem liberarent et leges, quæ futurum erat ut
abolerentur, restituerentur, Domino cum omni clementia propitio
facto illis,
</vers>
    <vers num="23"> quæ omnia ab Iasone Cyrenæo
quinque libris declarata sunt, tentavimus nos uno volumine
breviare.
</vers>
    <vers num="24"> Considerantes enim multitudinem
numerorum et difficultatem, quæ adest volentibus aggredi
narrationes historiarum propter multitudinem rerum,
</vers>
    <vers num="25"> curavimus volentibus quidem legere,
ut esset animi oblectatio, studiosis vero, ut facilius possint
memoriæ commendare, omnibus autem legentibus utilitas
conferatur.
</vers>
    <vers num="26"> Et nobis quidem ipsis, qui hoc opus
breviandi causa suscepimus, non facilem laborem, immo vero negotium
plenum vigiliarum et sudoris assumpsimus.
</vers>
    <vers num="27"> Sicut præparanti convivium et
quærenti aliorum utilitatem non facile est, tamen propter multorum
gratiam libenter laborem sustinebimus,
</vers>
    <vers num="28"> accurate quidem de singulis
elaborare auctori concedentes, ipsi autem persequi datam formam
brevitati studentes.
</vers>
    <vers num="29"> Sicut enim novæ domus architecto de
universa structura curandum est, ei vero, qui inurere et pingere
curat, quæ apta sunt ad ornatum exquirenda sunt, ita æstimo et in
nobis.
</vers>
    <vers num="30"> Inire quidem et deambulacrum facere
verborum et curiosius partes singulas quasque disquirere historiæ
congruit auctori;
</vers>
    <vers num="31"> brevitatem vero dictionis sectari et
exsecutionem rerum vitare brevianti concedendum est.
</vers>
    <vers num="32"> Hinc ergo narrationem incipiemus,
prædictis tantulo subiuncto; stultum etenim est ante historiam
effluere, ipsam autem historiam concidere.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Cum sancta civitas habitaretur cum
omni pace, et leges quam optime custodirentur propter Oniæ
pontificis pietatem et odium malitiæ,
</vers>
    <vers num="2"> fiebat ut et ipsi reges locum
honorarent et templum maximis muneribus illustrarent,
</vers>
    <vers num="3"> ita ut Seleucus quoque Asiæ rex de
redditibus suis præstaret omnes sumptus ad ministeria
sacrificiorum pertinentes.
</vers>
    <vers num="4"> Simon autem de tribu Belgæ
præpositus templi constitutus dissentiebat a principe sacerdotum
de dispensatione in civitate.
</vers>
    <vers num="5"> Et cum vincere Oniam non posset,
venit ad Apollonium Tharseæ filium, qui eo tempore erat dux
Cœlesyriæ et Phœnicis,
</vers>
    <vers num="6"> et nuntiavit pecuniis inenarrabilibus
plenum esse ærarium Hierosolymis, ita ut multitudo vectigalium
innumerabilis esset et ea non pertinere ad rationem sacrificiorum;
esse autem possibile sub potestate regis hæc cadere.
</vers>
    <vers num="7"> Collocutus autem Apollonius cum rege,
de indicatis sibi pecuniis aperuit; at ille vocans Heliodorum, qui
erat super negotia, misit datis mandatis, ut prædictam pecuniam
transportaret.
</vers>
    <vers num="8"> Statimque Heliodorus iter est
aggressus, specie quidem quasi per Cœlesyriam et Phœnicen
civitates esset peragraturus, re vera autem regis propositum
perfecturus.
</vers>
    <vers num="9"> Sed cum venisset Hierosolymam et
benigne a summo sacerdote civitatis esset exceptus, narravit de
dato indicio, et cuius rei gratia adesset aperuit; interrogabat
autem, si vere hæc ita essent.
</vers>
    <vers num="10"> Tunc summus sacerdos ostendit
deposita esse viduarum et pupillorum;
</vers>
    <vers num="11"> quædam vero esse Hircani Thobiæ,
viri valde eminentis, non sicut detulerat obtrectans impius Simon;
universa autem argenti talenta esse quadringenta et auri
ducenta;
</vers>
    <vers num="12"> decipi vero eos, qui credidissent
loci sanctitati et honorati per universum mundum templi venerationi
inviolabili tutelæ, omnino impossibile esse.
</vers>
    <vers num="13"> At ille, pro his, quæ habebat,
mandatis a rege, omnino dicebat in regium fiscum ea esse
deferenda.
</vers>
    <vers num="14"> Constituta autem die, intrabat de
his visitationem ordinaturus. Non modica vero per universam
civitatem erat trepidatio.
</vers>
    <vers num="15"> Sacerdotes autem ante altare cum
stolis sacerdotalibus iactaverunt se et invocabant in cælum eum,
qui de deposito legem posuit, ut his, qui deposuerant, ea salva
custodiret.
</vers>
    <vers num="16"> Erat autem, ut qui videret summi
sacerdotis vultum, mente vulneraretur; facies enim et color
immutatus declarabat internum animi dolorem.
</vers>
    <vers num="17"> Circumfusus enim erat metus quidam
viro, et horror corporis, unde manifestus aspicientibus dolor
instans cordi efficiebatur.
</vers>
    <vers num="18"> Alii autem de domibus gregatim
prosiliebant ad publicam supplicationem, pro eo quod in contemptum
locus esset venturus.
</vers>
    <vers num="19"> Accinctæque mulieres ciliciis sub
mammis per vias confluebant; sed et virgines, quæ conclusæ erant,
aliæ quidem procurrebant ad ianuas, aliæ autem ad muros, quædam
vero per fenestras aspiciebant;
</vers>
    <vers num="20"> universæ autem protendentes manus
in cælum deprecabantur.
</vers>
    <vers num="21"> Erat enim misereri commixtæ
multitudinis prostrationem et summi sacerdotis in magna agonia
constituti exspectationem.
</vers>
    <vers num="22"> Et hi quidem invocabant omnipotentem
Dominum, ut credita salva his, qui crediderant, conservaret cum
omni tutela.
</vers>
    <vers num="23"> Heliodorus autem, quod fuerat
decretum, perficiebat.
</vers>
    <vers num="24"> Eodem loco, ipso cum satellitibus
circa ærarium præsente, spirituum et omnis potestatis Dominus
magnam fecit ostensionem, ita ut omnes, qui ausi fuerant convenire,
perterriti virtute Dei in dissolutionem et formidinem
converterentur.
</vers>
    <vers num="25"> Apparuit enim illis quidam equus
terribilem habens sessorem et optimo operimento adornatus; isque
cum impetu invectus Heliodoro priores calces impegit; qui autem
supersedebat, videbatur arma habere aurea.
</vers>
    <vers num="26"> Alii etiam apparuerunt duo iuvenes
virtute decori, optimi gloria speciosique amictu, qui etiam
circumsteterunt eum et ex utraque parte flagellabant sine
intermissione multas inferentes ei plagas.
</vers>
    <vers num="27"> Subito autem concidit in terram;
eumque multa caligine circumfusum rapuerunt atque in sellam
gestatoriam imposuerunt;
</vers>
    <vers num="28"> et eum, qui cum multis cursoribus et
satellitibus prædictum ingressus erat ærarium, portabant carentem
auxilio ex armis constitutum, manifeste Dei virtutem
cognoscentem.
</vers>
    <vers num="29"> Et ille quidem per divinam virtutem
iacebat mutus atque omni spe et salute privatus;
</vers>
    <vers num="30"> hi autem Dominum benedicebant, qui
magnificabat locum suum; et templum, quod paulo ante timore ac
tumultu erat plenum, apparente omnipotente Domino, gaudio et
lætitia impletum est.
</vers>
    <vers num="31"> Confestim vero ex amicis Heliodori
quidam rogabant Oniam, ut invocaret Altissimum, ut vitam donaret
ei, qui prorsus in supremo spiritu erat constitutus.
</vers>
    <vers num="32"> Suspectus autem factus summus
sacerdos, ne forte rex opinaretur malitiam aliquam ex Iudæis circa
Heliodorum consummatam, obtulit hostiam pro salute viri.
</vers>
    <vers num="33"> Cumque summus sacerdos litationem
perficeret, iidem iuvenes rursus apparuerunt Heliodoro eisdem
vestibus amicti et astantes dixerunt: « Oniæ summo
sacerdoti multas gratias age, nam propter eum Dominus tibi vitam
donavit;
</vers>
    <vers num="34"> tu autem a cælo flagellatus nuntia
omnibus magnam Dei potestatem ». Et his dictis, non
comparuerunt.
</vers>
    <vers num="35"> Heliodorus autem, hostia Domino
oblata et votis magnis promissis ei, qui vivere concessit, et Oniam
acceptum habens cum exercitu repedavit ad regem;
</vers>
    <vers num="36"> testabatur autem omnibus ea, quæ
sub oculis suis viderat, opera maximi Dei.
</vers>
    <vers num="37"> Cum autem rex interrogasset
Heliodorum, quis esset aptus adhuc semel Hierosolymam mitti,
ait:
</vers>
    <vers num="38"> « Si quem habes hostem
aut rerum insidiatorem, mitte eum illuc et flagellatum eum
recipies, si tamen evaserit, eo quod in loco sit vere Dei quædam
virtus;
</vers>
    <vers num="39"> nam ipse, qui habet in cælis
habitationem, visitator et adiutor est loci illius et venientes ad
malefaciendum percutit ac perdit ».
</vers>
    <vers num="40"> Igitur de Heliodoro et ærarii
custodia ita res processerunt.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Simon autem prædictus, qui
pecuniarum et patriæ delator exstitit, male loquebatur de Onia,
tamquam ipse Heliodorum instigasset et malorum auctor fuisset;
</vers>
    <vers num="2"> benefactoremque civitatis et
curatorem gentis suæ et æmulatorem legum audebat insidiatorem
rerum dicere.
</vers>
    <vers num="3"> Sed cum inimicitia in tantum
procederet, ut etiam per quendam eorum, qui a Simone probati
essent, homicidia fierent,
</vers>
    <vers num="4"> considerans Onias periculum
contentionis et Apollonium Menesthei, ducem Cœlesyriæ et
Phœnicis, augentem malitiam Simonis,
</vers>
    <vers num="5"> ad regem se contulit, non ut civium
accusator, sed quod utile esset in commune et singulariter
universæ multitudinis prospiciens.
</vers>
    <vers num="6"> Videbat enim sine regali providentia
impossibile esse pacem adhuc rebus obtingere, nec Simonem
cessaturum a stultitia.
</vers>
    <vers num="7"> Sed post Seleuci vitæ excessum, cum
suscepisset regnum Antiochus, qui Epiphanes appellabatur, ambiebat
Iason frater Oniæ summum sacerdotium,
</vers>
    <vers num="8"> promittens regi per interpellationem
argenti talenta trecenta sexaginta et ex reditu quodam alio talenta
octoginta;
</vers>
    <vers num="9"> super hæc autem promittebat et alia
centum quinquaginta se perscripturum, si concederetur per
potestatem eius gymnasium et ephebiam sibi constituere et eos, qui
in Hierosolymis erant, Antiochenos scribere.
</vers>
    <vers num="10"> Quod cum rex annuisset, et
obtinuisset principatum, statim ad Græcam consuetudinem
contribules suos transferre cœpit.
</vers>
    <vers num="11"> Et, amotis his, quæ humanitatis
causa Iudæis a regibus fuerant constituta per Ioannem patrem
Eupolemi, qui apud Romanos de amicitia et societate functus est
legatione, et legitima civium iura destituens, pravos mores
innovabat.
</vers>
    <vers num="12"> Prompte enim sub ipsa arce gymnasium
constituit et optimos quosque epheborum subigens sub petasum
ducebat.
</vers>
    <vers num="13"> Erat autem sic culmen quoddam
Græcæ conversationis et profectus alienigenarum moris, propter
impii et non summi sacerdotis Iasonis inauditam
contaminationem,
</vers>
    <vers num="14"> ita ut sacerdotes iam non circa
altaris officia dediti essent, sed contempto templo et sacrificiis
neglectis, festinarent participes fieri iniquæ in palæstra
præbitionis post disci provocationem
</vers>
    <vers num="15"> et patrios quidem honores nihil
habentes, Græcas autem glorias optimas æstimantes.
</vers>
    <vers num="16"> Quarum gratia periculosa eos
contentio habebat, et quorum instituta æmulabantur ac per omnia
consimiles esse cupiebant, hos hostes et ultores habuerunt.
</vers>
    <vers num="17"> In leges enim divinas impie agere
non est facile, sed hæc tempus sequens declarabit.
</vers>
    <vers num="18"> Cum autem quinquennalis agon Tyri
celebraretur, et rex præsens esset,
</vers>
    <vers num="19"> misit Iason facinorosus ab
Hierosolymis spectatores Antiochenses portantes argenti drachmas
trecentas in sacrificium Herculis; quas etiam postulaverunt hi, qui
asportaverant, ne in sacrificium erogarentur, quia non oporteret,
sed in alium sumptum eas deputari.
</vers>
    <vers num="20"> Sed hæc ceciderunt: propter illum
quidem, qui miserat, in sacrificium Herculis; propter eos autem,
qui afferebant, in fabricam triremium.
</vers>
    <vers num="21"> Misso autem in Ægyptum Apollonio
Menesthei filio propter ascensum ad solium Philometoris regis, cum
cognovisset Antiochus alienum se ab illius negotiis effectum,
propriæ securitati consuluit; inde cum Ioppen venisset, se
contulit Hierosolymam.
</vers>
    <vers num="22"> Et magnifice ab Iasone et civitate
susceptus, cum facularum luminibus et acclamationibus introductus
est; deinde sic in Phœnicen exercitum convertit.
</vers>
    <vers num="23"> Et post triennii tempus misit Iason
Menelaum supradicti Simonis fratrem portantem pecunias regi et de
negotiis necessariis commonitiones perlaturum.
</vers>
    <vers num="24"> At ille commendatus regi, cum se
magnificasset facie potestatis, in semetipsum contulit summum
sacerdotium superponens Iasoni talenta argenti trecenta;
</vers>
    <vers num="25"> acceptisque regiis mandatis, venit
nihil quidem gerens dignum sacerdotio, animos vero crudelis tyranni
et feræ barbaræ iram habens.
</vers>
    <vers num="26"> Et Iason quidem, qui proprium
fratrem circumvenerat, ipse circumventus ab alio profugus in
Ammanitem expulsus est regionem.
</vers>
    <vers num="27"> Menelaus autem principatum quidem
obtinuit; de pecuniis vero regi promissis nihil debite agebat,
</vers>
    <vers num="28"> cum vero exactionem faceret
Sostratus, qui arci erat præpositus, nam ad hunc exactio
vectigalium pertinebat. Quam ob causam utrique a rege sunt
advocati;
</vers>
    <vers num="29"> et Menelaus quidem reliquit summi
sacerdotii successorem Lysimachum fratrem suum, Sostratus autem
Cratetem, qui præerat Cypriis.
</vers>
    <vers num="30"> Talibus autem constitutis, contigit
Tarsenses et Mallotas seditionem movere, eo quod Antiochidi, regis
concubinæ, dono essent dati.
</vers>
    <vers num="31"> Festinanter itaque rex venit sedare
illos, relicto suffecto uno ex iis in dignitate constitutis
Andronico.
</vers>
    <vers num="32"> Ratus autem Menelaus accepisse se
tempus opportunum, aurea quædam vasa e templo furatus donavit
Andronico; et alia vendiderat Tyri et per vicinas civitates.
</vers>
    <vers num="33"> Quod cum certissime cognovisset
Onias, arguebat eum, ipse in loco tuto se continens in Daphne secus
Antiochiam.
</vers>
    <vers num="34"> Unde Menelaus seorsum apprehendens
Andronicum rogabat, ut Oniam interficeret. At vero ille, cum
venisset ad Oniam et cum fidem dolo dedisset ac dexteram accepisset
dedissetque cum iureiurando, quamvis esset ei suspectus, suasit de
asylo procedere, quem statim peremit, non veritus iustitiam.
</vers>
    <vers num="35"> Ob quam causam non solum Iudæi, sed
multi quoque ex aliis nationibus indignabantur et moleste ferebant
de nece viri iniusta.
</vers>
    <vers num="36"> Sed regressum regem de Ciliciæ
locis interpellabant, qui erant per civitatem Iudæi, simul et
Græcis scelus conquerentibus, de eo quod sine ratione Onias
interfectus esset.
</vers>
    <vers num="37"> Contristatus itaque animo Antiochus
et flexus ad misericordiam lacrimas fudit, propter defuncti
sobrietatem et multam modestiam;
</vers>
    <vers num="38"> accensusque animis, confestim ablata
Andronici purpura ac tunicis eius discissis, circumduxit per totam
civitatem usque ad eundem locum, in quo in Oniam impietatem
commiserat, atque illic sacrilegum interfectorem e mundo sustulit,
Domino illi condignam retribuente pœnam.
</vers>
    <vers num="39"> Multis autem sacrilegiis per
civitatem a Lysimacho commissis Menelai consilio, et divulgata
foris fama, congregata est multitudo adversum Lysimachum, vasis
aureis iam multis dissipatis.
</vers>
    <vers num="40"> Turbis autem insurgentibus et ira
repletis, Lysimachus, armatis fere tribus milibus, iniquis manibus
cœpit, duce quodam Aurano, ætate non minus ac dementia
provecto.
</vers>
    <vers num="41"> Sed ut intellexerunt conatum
Lymachi, alii lapides, alii fustes validos arripuere, quidam vero
ex adiacente cinere manu apprehenderunt et mixtim iecerunt in eos,
qui circa Lysimachum erant.
</vers>
    <vers num="42"> Quam ob causam multos quidem
vulneraverunt, quosdam autem et prostraverunt, omnes vero in fugam
compulerunt; ipsum vero sacrilegum secus ærarium
interfecerunt.
</vers>
    <vers num="43"> De his ergo cœpit iudicium adversus
Menelaum agitari.
</vers>
    <vers num="44"> Et cum venisset rex Tyrum, apud
ipsum causam egerunt missi tres viri a senatu.
</vers>
    <vers num="45"> Et cum iam superaretur Menelaus,
promisit Ptolemæo Dorymenis multas pecunias ad suadendum regi.
</vers>
    <vers num="46"> Unde Ptolemæus, excipiens seorsum
in quoddam atrium columnatum quasi refrigerandi gratia regem,
deduxit a sententia.
</vers>
    <vers num="47"> Et Menelaum quidem universæ
malitiæ reum criminibus absolvit; miseros autem, qui etiam si apud
Scythas causam dixissent, innocentes iudicarentur, hos morte
damnavit.
</vers>
    <vers num="48"> Cito ergo iniustam pœnam dederunt,
qui pro civitate et populo et sacris vasis causam prosecuti
sunt.
</vers>
    <vers num="49"> Quam ob rem Tyrii quoque in
malefactum indignati, quæque ad sepulturam eorum necessaria
essent, magno sumptu præstiterunt.
</vers>
    <vers num="50"> Menelaus autem propter eorum, qui in
potentia erant, avaritiam permanebat in potestate, crescens in
malitia magnus civium insidiator constitutus.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Circa hoc autem tempus Antiochus
secundam profectionem paravit in Ægyptum.
</vers>
    <vers num="2"> Contigit autem per universam
civitatem fere per dies quadraginta videri per æra equites
discurrentes, auratas stolas habentes et hastas, ad modum cohortium
armatos, et gladiorum evaginationes
</vers>
    <vers num="3"> et turmas equorum per ordinem
digestas et congressiones fieri et decursus utrorumque et scutorum
motus et contorum multitudinem et telorum iactus et aureorum
ornamentorum fulgores omnisque generis loricationes.
</vers>
    <vers num="4"> Quapropter omnes rogabant pro bono
factam esse ostensionem.
</vers>
    <vers num="5"> Sed cum falsus rumor exisset, tamquam
vita excessisset Antiochus, assumptis Iason non minus mille viris
repente aggressus est civitatem; illis autem, qui erant in muro,
compulsis in fugam et ad ultimum iam apprehensa civitate, Menelaus
fugit in arcem.
</vers>
    <vers num="6"> Iason vero cædes civium suorum
perpetrabat nulli parcens, non intellegens prosperitatem adversum
cognatos calamitatem esse maximam, arbitrans autem hostium et non
civium se trophæa constituere.
</vers>
    <vers num="7"> Et principatum quidem non obtinuit,
finem vero insidiarum suarum confusionem adeptus, profugus iterum
abiit in Ammanitidem.
</vers>
    <vers num="8"> Ad ultimum igitur malam reversionem
sortitus est; conclusus apud Aretam Arabum tyrannum, fugiens de
civitate in civitatem, expulsus ab omnibus, odiosus ut refuga legum
et exsecrabilis ut patriæ et civium carnifex in Ægyptum extrusus
est.
</vers>
    <vers num="9"> Et, qui multos de patria expulerat,
peregre periit ad Lacedæmonios pervectus, quasi pro cognatione
habiturus protectionem;
</vers>
    <vers num="10"> et, qui insepultos multos abiecerat,
ipse illamentatus permansit nec exsequiis ullis neque patrio
sepulcro participavit.
</vers>
    <vers num="11"> Cum autem nuntia ad regem
pervenissent de his, quæ gesta erant, suspicatus est rex a
societate defecturam Iudæam; et ob hoc profectus ex Ægypto
efferatus animo, civitatem quidem armis cepit
</vers>
    <vers num="12"> et iussit militibus interficere
occursantes nemini parcendo et eos, qui in domos ascenderent,
trucidare.
</vers>
    <vers num="13"> Fiebant ergo iuvenum ac seniorum
cædes, mulierum et natorum exterminium virginumque et parvulorum
neces.
</vers>
    <vers num="14"> Erant autem toto triduo octoginta
milia perditi, quadraginta quidem milia in ipso manuum conflictu;
non minus autem quam qui iugulati fuerant, venumdati sunt.
</vers>
    <vers num="15"> Non contentus autem his, ausus est
intrare templum universæ terræ sanctissimum, ducem habens
Menelaum, qui legum et patriæ fuit proditor,
</vers>
    <vers num="16"> et scelestis manibus sumens sancta
vasa et, quæ ab aliis regibus et civitatibus erant posita ad
augmentum et gloriam loci et honorem, profanis manibus
contrectans.
</vers>
    <vers num="17"> Ita extollebatur mente Antiochus non
considerans quod propter peccata habitantium civitatem modicum
Dominus fuerat iratus; propter quod accidit circa locum
despectio.
</vers>
    <vers num="18"> Alioquin nisi contigisset eos multis
peccatis esse involutos, sicut Heliodorus, qui missus est a Seleuco
rege ad inspectionem ærarii, et ipse, mox ut accessisset,
confestim flagellatus repulsus fuisset ab audacia.
</vers>
    <vers num="19"> Verum non propter locum gentem, sed
propter gentem locum Dominus elegit.
</vers>
    <vers num="20"> Ideoque et ipse locus particeps
factus populi malorum, postea factus est socius beneficiorum; et,
qui derelictus in ira Omnipotentis est, iterum in magni Domini
reconciliatione cum omni gloria restitutus est.
</vers>
    <vers num="21"> Igitur Antiochus mille et
octingentis ablatis de templo talentis, velocius Antiochiam
regressus est, existimans se præ superbia terram ad navigandum,
pelagus vero ad ambulandum deducturum propter mentis elationem.
</vers>
    <vers num="22"> Reliquit autem et præpositos ad
affligendam gentem: Hierosolymis quidem Philippum, genere Phrygem,
moribus barbariorem eo ipso, a quo constitutus est;
</vers>
    <vers num="23"> in Garizim autem Andronicum; præter
autem hos Menelaum, qui gravius quam ceteri imminebat civibus.
</vers>
    <vers num="24"> Misit autem Apollonium Mysarcham cum
exercitu — viginti vero et duo milia virorum —
præcipiens omnes perfectæ ætatis interficere, mulieres autem ac
iuniores vendere.
</vers>
    <vers num="25"> Qui cum venisset Hierosolymam et
pacificum se simulasset, quievit usque ad diem sanctum sabbati et,
cum comprehenderet feriatos Iudæos, arma capere suis
præcepit;
</vers>
    <vers num="26"> omnesque, qui ad spectaculum
processerant, trucidavit et civitatem cum armatis discurrens
ingentem multitudinem peremit.
</vers>
    <vers num="27"> Iudas autem, qui et Maccabæus,
decimus factus secesserat in eremum et ferarum more in montibus
vitam cum suis agebat; et feni cibo vescentes demorabantur, ne
participes essent coinquinationis.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Sed non post multum temporis misit
rex senem quendam Atheniensem, qui compelleret Iudæos, ut se
transferrent a patriis legibus et Dei legibus ne uterentur;
</vers>
    <vers num="2"> contaminare etiam, quod in
Hierosolymis erat, templum et cognominare Iovis Olympii, et in
Garizim, prout erant hi, qui locum inhabitabant, Iovis
Hospitalis.
</vers>
    <vers num="3"> Pessima autem et universis gravis
erat malorum incursio.
</vers>
    <vers num="4"> Nam templum luxuria et
comissationibus gentium erat plenum, scortantium cum meretricibus
et in sacratis porticibus mulieribus adhærentium, insuper et intro
inferentium ea, quæ non licebat;
</vers>
    <vers num="5"> altare etiam plenum erat illicitis,
quæ legibus prohibebantur.
</vers>
    <vers num="6"> Neque autem sabbata custodiebantur,
neque dies sollemnes patrii servabantur, nec simpliciter Iudæum se
esse quisquam confitebatur.
</vers>
    <vers num="7"> Ducebantur autem cum amara
necessitate per singulos menses in die natalis regis ad sacrificium
et, cum Liberi sacra celebrarentur, cogebantur hedera coronati
pompam Libero celebrare.
</vers>
    <vers num="8"> Decretum autem exiit in proximas
Græcorum civitates, suggerente Ptolemæo, ut pari modo et ipsi
adversus Iudæos agerent, ut sacrificarent;
</vers>
    <vers num="9"> eos autem, qui nollent transire ad
instituta Græcorum, interficerent; erat ergo videre instantem
miseriam.
</vers>
    <vers num="10"> Duæ enim mulieres delatæ sunt
natos suos circumcidisse; quas infantibus ad ubera suspensis, cum
publice per civitatem circumduxissent, per muros
præcipitaverunt.
</vers>
    <vers num="11"> Alii vero ad proximas cœuntes
speluncas, ut latenter septimam diem celebrarent, cum indicati
essent Philippo, flammis succensi sunt, eo quod verebantur propter
religionem sibimet auxilium ferre pro claritate sanctissimi
diei.
</vers>
    <vers num="12"> Obsecro autem eos, qui hunc librum
lecturi sunt, ne abhorrescant propter adversos casus, sed reputent
illas pœnas non ad interitum, sed ad correptionem esse generis
nostri.
</vers>
    <vers num="13"> Etenim multo tempore non sinere eos,
qui gerunt impie, sed statim ultiones adhibere, magni beneficii est
indicium.
</vers>
    <vers num="14"> Non enim, sicut et in aliis
nationibus, Dominus patienter ferens exspectat, ut eas, cum
pervenerint in plenitudinem peccatorum, puniat, ita et in nobis
statuit esse,
</vers>
    <vers num="15"> ne, peccatis nostris in finem
devolutis, demum in nos vindicet;
</vers>
    <vers num="16"> propter quod numquam quidem a nobis
misericordiam suam amovet, corripiens vero per ærumnas populum
suum non derelinquit.
</vers>
    <vers num="17"> Sed hæc nobis ad commonitionem
dicta sint; paucis autem veniendum est ad narrationem.
</vers>
    <vers num="18"> Eleazarus quidam, unus de primoribus
scribarum, vir iam ætate provectus et aspectu faciei decorus,
aperto ore compellebatur carnem porcinam manducare.
</vers>
    <vers num="19"> At ille magis cum illustri fama
mortem quam cum exsecratione vitam complectens, voluntarie præibat
ad supplicium,
</vers>
    <vers num="20"> exspuens autem, quemadmodum oportet
accedere eos, qui sustinent non admittere illa, quæ non est fas
gustare, propter nimium vivendi amorem.
</vers>
    <vers num="21"> Hi autem, qui iniquo sacrificio
præpositi erant, propter antiquam cum viro amicitiam tollentes eum
secreto rogabant, ut afferret carnes, quibus uti ei liceret quæque
ab ipso paratæ essent, et fingeret se eas manducare, quas rex
imperaverat de sacrificii carnibus,
</vers>
    <vers num="22"> ut hoc facto a morte liberaretur et
propter veterem cum illis amicitiam consequeretur humanitatem.
</vers>
    <vers num="23"> At ille, consilio decoro inito ac
digno ætate et senectutis eminentia et acquisita nobilique canitie
atque optima a puero vitæ disciplina, magis autem sancta et a Deo
condita legislatione, consequenter sententiam ostendit: cito,
dicens, dimitterent ad inferos.
</vers>
    <vers num="24"> « Non enim ætati nostræ
dignum est fingere, ut multi adulescentium arbitrantes Eleazarum
nonaginta annorum transisse ad morem alienigenarum
</vers>
    <vers num="25"> et ipsi propter meam simulationem et
propter modicum et pusillum vitæ tempus decipiantur propter me, et
exsecrationem atque maculam meæ senectuti conquiram.
</vers>
    <vers num="26"> Nam etsi in præsenti tempore
evasero eam, quæ ex hominibus est, pœnam, manus tamen
Omnipotentis nec vivus nec defunctus effugiam.
</vers>
    <vers num="27"> Quam ob rem viriliter nunc vita
excedendo, senectute quidem dignus apparebo;
</vers>
    <vers num="28"> adulescentibus autem exemplum forte
reliquero, ut prompto animo ac fortiter pro sacris ac sanctis
legibus honesta morte perfungantur ». Et cum hæc
dixisset, confestim ad supplicium venit;
</vers>
    <vers num="29"> ipsis autem, qui eum ducebant,
illam, quam paulo ante habuerant erga eum benevolentiam, in iram
convertentibus, propterea quod sermones dicti, sicut ipsi
arbitrabantur, essent amentia.
</vers>
    <vers num="30"> Cumque cœpisset plagis mori,
ingemiscens dixit: « Domino, qui habet sanctam
scientiam, manifestum est quia cum a morte possem liberari, duros
secundum corpus sustineo dolores flagellatus, secundum animam vero
propter ipsius timorem libenter hæc patior ».
</vers>
    <vers num="31"> Et iste quidem hoc modo vita
decessit, non solum iuvenibus, sed et plurimis ex gente mortem suam
ad exemplum fortitudinis et memoriam virtutis relinquens.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Contigit autem et septem fratres
una cum matre apprehensos compelli a rege attingere contra fas
carnes porcinas, flagris et nervis cruciatos.
</vers>
    <vers num="2"> Unus autem ex illis exstans prior
locutor sic ait: « Quid es quæsiturus, et quid vis
discere a nobis? Parati sumus mori magis quam patrias leges
prævaricari ».
</vers>
    <vers num="3"> Iratus itaque rex iussit sartagines
et ollas succendi.
</vers>
    <vers num="4"> Quibus statim succensis, iussit ei,
qui prior illorum fuerat locutus, amputari linguam et, cute capitis
abstracta, summas quoque manus et pedes ei præscindi, ceteris eius
fratribus et matre inspicientibus.
</vers>
    <vers num="5"> Et cum iam per omnia inutilis factus
esset, iussit eum igne admoveri adhuc spirantem et torreri in
sartagine. Cum autem vapor sartaginis diu diffunderetur, ceteri una
cum matre invicem se hortabantur mori fortiter ita dicentes:
</vers>
    <vers num="6"> « Dominus Deus aspicit et
veritate in nobis consolatur, quemadmodum per personam contestantis
cantici declaravit Moyses: “Et in servis suis
consolabitur” ».
</vers>
    <vers num="7"> Mortuo itaque illo primo hoc modo,
sequentem deducebant ad illudendum; et cute capitis eius cum
capillis abstracta, interrogabant, si manducaret prius quam toto
corpore per membra singula puniretur.
</vers>
    <vers num="8"> At ille respondens patria voce dixit:
« Non faciam ». Propter quod et iste,
sequenti loco, tormenta suscepit sicut primus.
</vers>
    <vers num="9"> Et in ultimo spiritu constitutus, sic
ait: « Tu quidem, scelestissime, de præsenti vita nos
perdis; sed rex mundi defunctos nos pro suis legibus in æternam
vitæ resurrectionem suscitabit ».
</vers>
    <vers num="10"> Post hunc tertius illudebatur; et
linguam postulatus cito protulit et manus constanter extendit
</vers>
    <vers num="11"> et fortiter ait: « E
cælo ista possideo et propter illius leges hæc ipsa despicio et
ab ipso rursus me ea recepturum spero »,
</vers>
    <vers num="12"> ita ut rex et, qui cum ipso erant,
mirarentur adulescentis animum, quomodo pro nihilo duceret
cruciatus.
</vers>
    <vers num="13"> Et hoc ita defuncto, quartum
vexabant similiter torquentes;
</vers>
    <vers num="14"> et, cum iam esset ad mortem, sic
ait: « Potius est ab hominibus morti datos spem
exspectare a Deo, iterum ab ipso resuscitandos; tibi enim
resurrectio ad vitam non erit ».
</vers>
    <vers num="15"> Et deinceps quintum, cum
admovissent, vexabant;
</vers>
    <vers num="16"> at ille respiciens in eum dixit:
« Potestatem inter homines habens, cum sis
corruptibilis, facis, quod vis; noli autem putare genus nostrum a
Deo esse derelictum;
</vers>
    <vers num="17"> tu autem patienter sustine et
videbis maiestatem virtutis ipsius, qualiter te et semen tuum
torquebit ».
</vers>
    <vers num="18"> Post hunc ducebant sextum, et is
mori incipiens ait: « Noli frustra errare; nos enim
propter nosmetipsos hæc patimur peccantes in Deum nostrum, et
digna admiratione facta sunt in nobis:
</vers>
    <vers num="19"> tu autem ne existimes tibi impune
futurum, quod contra Deum pugnare tentaveris ».
</vers>
    <vers num="20"> Supra modum autem mater mirabilis et
bona memoria digna, quæ pereuntes septem filios sub unius diei
tempore conspiciens bono animo ferebat propter spem, quam in
Dominum habebat.
</vers>
    <vers num="21"> Singulos illorum hortabatur voce
patria, forti repleta sensu et femineam cogitationem masculino
excitans animo, dicens ad eos:
</vers>
    <vers num="22"> « Nescio qualiter in
utero meo apparuistis neque ego spiritum et vitam donavi vobis et
singulorum vestrorum compagem non sum ego modulata;
</vers>
    <vers num="23"> sed enim mundi creator, qui formavit
hominis nativitatem quique omnium invenit originem, et spiritum et
vitam vobis iterum cum misericordia reddet, sicut nunc vosmetipsos
despicitis propter leges eius ».
</vers>
    <vers num="24"> Antiochus autem contemni se
arbitratus, simul et exprobrantem dedignans vocem, cum adhuc
adulescentior superesset, non solum verbis hortabatur, sed et cum
iuramento affirmabat se divitem simul et beatum facturum,
translatum a patriis legibus, et amicum habiturum et officia ei
crediturum.
</vers>
    <vers num="25"> Sed ad hæc cum adulescens nequaquam
intenderet, vocavit rex matrem et suadebat ei, ut adulescenti
fieret suasor in salutem.
</vers>
    <vers num="26"> Cum autem multis eam verbis esset
hortatus, promisit suasuram se filio.
</vers>
    <vers num="27"> Itaque inclinata ad illum, irridens
crudelem tyrannum sic ait patria voce: « Fili, miserere
mei, quæ te in utero novem mensibus portavi et lac triennio dedi
et alui et in ætatem istam perduxi et nutricem me tibi
exhibui.
</vers>
    <vers num="28"> Peto, nate, ut aspicias ad cælum et
terram et quæ in ipsis sunt, universa videns intellegas quia non
ex his, quæ erant, fecit illa Deus; et hominum genus ita fit.
</vers>
    <vers num="29"> Ne timeas carnificem istum, sed
dignus fratribus tuis effectus suscipe mortem, ut in illa
miseratione cum fratribus tuis te recipiam ».
</vers>
    <vers num="30"> Cum hæc illa adhuc diceret, ait
adulescens: « Quem sustinetis? Non obœdio præcepto
regis, sed obtempero præcepto legis, quæ data est patribus
nostris per Moysen.
</vers>
    <vers num="31"> Tu vero, qui inventor omnis malitiæ
factus es in Hebræos, non effugies manus Dei.
</vers>
    <vers num="32"> Nos enim pro peccatis nostris hæc
patimur;
</vers>
    <vers num="33"> et si nobis propter increpationem et
correptionem ille vivens Dominus noster modicum iratus est, sed
iterum reconciliabitur servis suis.
</vers>
    <vers num="34"> Tu autem, o sceleste et omnium
hominum flagitiosissime, noli frustra extolli elatus vanis spebus,
in filios cæli levata manu;
</vers>
    <vers num="35"> nondum enim omnipotentis atque
intuitoris Dei iudicium effugisti.
</vers>
    <vers num="36"> Nam fratres nostri, modico nunc
dolore sustentato, sub Dei testamentum æternæ vitæ reciderunt;
tu vero iudicio Dei iustas superbiæ tuæ pœnas exsolves.
</vers>
    <vers num="37"> Ego autem, sicut et fratres mei, et
corpus et animam trado pro patriis legibus, invocans Deum maturius
genti nostræ propitium fieri, teque cum tormentis et verberibus
confiteri quod ipse est Deus solus;
</vers>
    <vers num="38"> in me vero et in fratribus meis
restitit Omnipotentis ira, quæ super omne genus nostrum iuste
superducta est ».
</vers>
    <vers num="39"> Tunc rex accensus ira in hunc super
omnes crudelius desævit, indigne ferens se derisum.
</vers>
    <vers num="40"> Et hic itaque mundus obiit per omnia
in Domino confidens.
</vers>
    <vers num="41"> Novissima autem post filios et mater
consumpta est.
</vers>
    <vers num="42"> Igitur de sacrificiis et de nimiis
crudelitatibus satis sit dictum.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Iudas vero Maccabæus et, qui cum
illo erant, introeuntes latenter in castella convocabant cognatos;
et eos, qui permanserunt in Iudaismo, assumentes, collegerunt
circiter sex milia virorum.
</vers>
    <vers num="2"> Et invocabant Dominum, ut respiceret
in populum, qui ab omnibus calcabatur; et misereretur templo, quod
contaminabatur ab impiis;
</vers>
    <vers num="3"> et misereretur etiam pereunti
civitati et incipienti solo complanari et vocem sanguinis ad se
clamantis exaudiret;
</vers>
    <vers num="4"> memoraretur quoque iniquas mortes
parvulorum innocentum et blasphemias nomini suo illatas et
indignaretur super his.
</vers>
    <vers num="5"> At Maccabæus, congregata
multitudine, intolerabilis iam gentibus efficiebatur, ira Domini in
misericordiam conversa.
</vers>
    <vers num="6"> Et civitates et castella superveniens
improvisus succendebat et opportuna loca occupans non paucos
hostium in fugam convertens,
</vers>
    <vers num="7"> maxime noctes in huiusmodi excursus
cooperantes captabat. Et fama virtutis eius ubique
diffundebatur.
</vers>
    <vers num="8"> Videns autem Philippus paulatim virum
ad profectum venire ac frequentius in prosperitatibus procedere, ad
Ptolemæum ducem Cœlesyriæ et Phœnicis scripsit, ut auxilium
ferret regis negotiis.
</vers>
    <vers num="9"> At ille velociter sumpsit Nicanorem
Patrocli de primoribus amicis et misit, datis ei de permixtis
gentibus armatis non minus viginti milibus, ut universum Iudæorum
genus deleret; adiunxit autem ei et Gorgiam virum militarem et in
bellicis rebus expertum.
</vers>
    <vers num="10"> Constituit autem Nicanor, ut regi
tributum, quod Romanis erat dandum, duo milia talentorum de
captivitate Iudæorum suppleret;
</vers>
    <vers num="11"> statimque ad maritimas civitates
misit convocans ad cœmptionem Iudaicorum mancipiorum, promittens
se nonaginta mancipia talento distracturum, non exspectans
vindictam, quæ eum ab Omnipotente esset consecutura.
</vers>
    <vers num="12"> Iudas autem, ubi comperit de
Nicanoris adventu, indicavit his, qui secum erant, exercitus
præsentiam.
</vers>
    <vers num="13"> Ex quibus quidam formidantes et non
credentes Dei iustitiæ in fugam vertebantur et in alios locos
seipsos transferebant;
</vers>
    <vers num="14"> alii vero omnia, quæ eis
supererant, vendebant simulque Dominum deprecabantur, ut eriperet
eos, qui ab impio Nicanore, prius quam comminus venirent, venumdati
essent:
</vers>
    <vers num="15"> et si non propter eos, sed tamen
propter testamenta ad patres eorum et propter invocationem sancti
et magnifici nominis eius super ipsos.
</vers>
    <vers num="16"> Convocatis autem Maccabæus sex
milibus, qui cum ipso erant, rogabat ne ab hostibus perterrerentur
neque metuerent inique venientium adversum se gentium multitudinem,
sed fortiter contenderent,
</vers>
    <vers num="17"> ante oculos habentes contumeliam,
quæ in locum sanctum ab his iniuste esset consummata, itemque et
ludibrio habitæ civitatis iniuriam, adhuc etiam veterum instituta
convulsa.
</vers>
    <vers num="18"> « Nam illi quidem armis
confidunt, ait, simul et audacia; nos autem in omnipotente Deo, qui
potest et venientes adversum nos et universum mundum uno nutu
delere, confidimus ».
</vers>
    <vers num="19"> Cum autem admonuisset eos et de
auxiliis, quæ facta sunt erga parentes, et de illo sub
Sennacherib, ut centum octoginta quinque milia perierunt,
</vers>
    <vers num="20"> et de illo in Babilonia, in prœlio
quod eis adversus Galatas fuit, ut omnes ad rem venerunt, octo
milia cum quattuor milibus Macedonum — Macedonibus
hæsitantibus, ipsi octo milia peremerunt centum viginti milia
propter auxilium illis datum de cælo et beneficia plurima
consecuti sunt —;
</vers>
    <vers num="21"> quibus verbis cum eos constantes
effecisset et paratos pro legibus et patria mori, in quattuor
quasdam partes exercitum divisit.
</vers>
    <vers num="22"> Constitutis itaque fratribus suis
ducibus uniuscuiusque ordinis, Simone et Iosepho et Ionatha,
subiectis unicuique millenis et quingentenis,
</vers>
    <vers num="23"> insuper et Eleazaro, lecto sancto
libro et dato signo adiutorii Dei, primæ cohortis ipse ductor
commisit cum Nicanore.
</vers>
    <vers num="24"> Et facto sibi adiutore Omnipotente,
interfecerunt super novem milia hostium, saucios autem et membris
debilitatos maiorem partem exercitus Nicanoris reddiderunt, omnes
vero fugere compulerunt.
</vers>
    <vers num="25"> Pecunias autem eorum, qui ad
emptionem illorum advenerant, abstulerunt et, cum persecuti eos
fuissent satis longe, reversi sunt hora conclusi;
</vers>
    <vers num="26"> nam erat ante sabbatum, quam ob
causam non perseveraverunt insequentes eos.
</vers>
    <vers num="27"> Cum autem ipsorum arma collegissent
spoliisque hostes exuissent, circa sabbatum versabantur impensius
benedicentes et confitentes Domino, qui liberavit eos in isto die
misericordiæ initium constituens in eos.
</vers>
    <vers num="28"> Post sabbatum vero debilitatis et
viduis et orphanis portione de spoliis data, residua ipsi cum
pueris partiti sunt.
</vers>
    <vers num="29"> His itaque gestis et communi facta
obsecratione, misericordem Dominum postulabant, ut in finem servis
suis reconciliaretur.
</vers>
    <vers num="30"> Et contendentes cum his, qui cum
Timotheo et Bacchide erant, super viginti milia eorum interfecerunt
et munitiones excelsas facile obtinuerunt; et plures prædas
diviserunt, æqualiter seipsos participes cum debilitatis et
orphanis et viduis, sed et senioribus facientes.
</vers>
    <vers num="31"> Et cum arma eorum diligenter
collegissent, omnia composuerunt in locis opportunis; residua vero
spolia Hierosolymam detulerunt.
</vers>
    <vers num="32"> Et phylarchen eorum, qui cum
Timotheo erant, interfecerunt, virum scelestissimum, qui in multis
Iudæos afflixerat;
</vers>
    <vers num="33"> et cum epinicia agerent in patria,
eos, qui sacras ianuas incenderant, et Callisthenem succenderunt,
qui in quoddam domicilium fugerat; et dignam pro impietate mercedem
tulit.
</vers>
    <vers num="34"> Facinorosissimus autem Nicanor, qui
mille negotiantes ad Iudæorum venditionem adduxerat,
</vers>
    <vers num="35"> humiliatus ab his, qui secundum
ipsum exsistimabantur exigui esse, auxilio Domini, deposita veste
gloriæ, per mediterranea fugitivi more solitarius effectus venit
Antiochiam, super omnia prosperatus in interitu exercitus.
</vers>
    <vers num="36"> Et, qui Romanis promiserat se
tributum de captivitate Hierosolymorum redigere, prædicabat
propugnatorem habere Iudæos, et hoc modo invulnerabiles esse, eo
quod sequerentur leges ab ipso constitutas.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Eodem autem tempore Antiochus
inhoneste revertebatur de regionibus circa Persidem.
</vers>
    <vers num="2"> Intraverat enim in eam, quæ dicitur
Persepolis, et tentavit exspoliare templum et civitatem opprimere;
quapropter, multitudine ad armorum auxilium concurrente, in fugam
versi sunt; et contigit ut Antiochus in fugam versus ab indigenis
turpiter rediret.
</vers>
    <vers num="3"> Et cum esset circa Ecbatana, nuntiata
sunt ea, quæ erga Nicanorem et Timotheum gesta sunt.
</vers>
    <vers num="4"> Elatus autem ira arbitrabatur se
etiam iniuriam illorum, qui se fugaverant, in Iudæos retorquere;
ideoque iussit, ut auriga sine intermissione iter perficeret,
cælesti iam eum comitante iudicio. Ita enim superbe locutus erat:
« Congeriem sepulcri Iudæorum Hierosolymam faciam, cum
venero illo ».
</vers>
    <vers num="5"> Sed qui universa conspicit, Dominus,
Deus Israel, percussit eum insanabili et invisibili plaga; et
continuo ut is finivit sermonem, apprehendit eum dolor dirus
viscerum et amara internorum tormenta,
</vers>
    <vers num="6"> perquam iuste, quippe qui multis et
novis cruciatibus aliorum torserat viscera.
</vers>
    <vers num="7"> Ille vero nullo modo ab arrogantia
cessabat; super hoc autem superbia repletus erat, ignem spirans
animo in Iudæos et præcipiens iter accelerari. Contigit autem, ut
et ille caderet de curru, qui ferebatur impetu, et gravi lapsu
corruens in omnibus corporis membris vexaretur.
</vers>
    <vers num="8"> Isque, qui nuper videbatur fluctibus
maris imperare propter super hominem iactantiam et in statera
montium altitudines appendere, humiliatus ad terram in gestatorio
portabatur manifestam Dei virtutem omnibus ostendens,
</vers>
    <vers num="9"> ita ut de oculis impii vermes
scaturirent, ac viventis in doloribus et mæroribus carnes eius
diffluerent, illiusque odore totus exercitus gravaretur propter
putredinem.
</vers>
    <vers num="10"> Et qui paulo ante sidera cæli
contingere se arbitrabatur, eum nemo poterat propter intolerabilem
fœtoris gravitatem portare.
</vers>
    <vers num="11"> Hinc igitur cœpit multum superbiæ
deponere confractus et ad agnitionem venire divina plaga, per
momenta doloribus extensus.
</vers>
    <vers num="12"> Et, cum nec ipse fœtorem suum ferre
posset, ita ait: « Iustum est subditum esse Deo et
mortalem non superbe sentire ».
</vers>
    <vers num="13"> Orabat autem hic scelestus Dominum,
ei non amplius miserturum, ita dicens:
</vers>
    <vers num="14"> sanctam quidem civitatem, ad quam
festinans veniebat, ut eam solo æqualem faceret ac sepulcrum
congestorum strueret, liberam ostendere;
</vers>
    <vers num="15"> Iudæos autem, quos decreverat nec
sepultura quidem se dignos habiturum, sed avibus devorandos cum
parvulis se feris proiecturum, omnes hos æquales Atheniensibus
facturum;
</vers>
    <vers num="16"> templum vero sanctum, quod prius
exspoliaverat, pulcherrimis donis ornaturum et sacra vasa
multiplicia cuncta se redditurum, et pertinentes ad sacrificia
sumptus de redditibus suis præstaturum;
</vers>
    <vers num="17"> super hæc autem et Iudæum se
futurum et omnem locum habitabilem perambulaturum prædicantem Dei
potestatem.
</vers>
    <vers num="18"> Sed omnino non cessantibus doloribus
— supervenerat enim in eum iustum Dei iudicium —
semetipsum desperans scripsit ad Iudæos hanc infra rescriptam
epistulam modum deprecationis habentem, hæc continentem:
</vers>
    <vers num="19"> « Optimis civibus Iudæis
plurimam salutem et bene valere et esse felices, rex et dux
Antiochus.
</vers>
    <vers num="20"> Si bene valetis et filii vestri, et
res vestræ ex sententia sunt vobis, precans refero quidem Deo
maximam gratiam, in cælum spem habens;
</vers>
    <vers num="21"> ego vero in infirmitate constitutus
eram, vestri autem honoris et benevolentiæ memineram cum
affectione. Reversus de Persidis locis et in infirmitatem incidens
molestiam habentem, necessarium duxi pro communi omnium securitate
curam habere.
</vers>
    <vers num="22"> Non desperans memetipsum, sed spem
multam habens effugiendi infirmitatem,
</vers>
    <vers num="23"> respiciens autem quod et pater meus,
quibus temporibus in superiora loca duxit exercitum, ostendit, qui
susciperet principatum;
</vers>
    <vers num="24"> ut, si quid contrarium accideret aut
etiam quid difficile nuntiaretur, scientes hi, qui circa regionem
erant, cui esset rerum summa derelicta, non turbarentur.
</vers>
    <vers num="25"> Ad hæc autem considerans de proximo
potentes et vicinos regno temporibus insidiantes et eventum
exspectantes, designavi filium Antiochum regem, quem sæpe
recurrens in superiora regna plurimis vestrum committebam et
commendabam; et scripsi ad eum, quæ subiecta sunt.
</vers>
    <vers num="26"> Oro itaque vos et peto memores
beneficiorum publice et privatim, ut unusquisque conservet hanc,
quam habetis benevolentiam in me et in filium.
</vers>
    <vers num="27"> Confido enim eum modeste et humane,
sequentem propositum meum, vobiscum acturum ».
</vers>
    <vers num="28"> Igitur homicida et blasphemus
pessima perpessus, ut ipse alios tractaverat, peregre in montibus
miserabili obitu vita functus est.
</vers>
    <vers num="29"> Transferebat autem corpus Philippus
collactaneus eius, qui etiam metuens filium Antiochi ad Ptolemæum
Philometorem in Ægyptum se contulit.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Maccabæus autem et, qui cum eo
erant, Domino eos præeunte, templum quidem et civitatem
receperunt;
</vers>
    <vers num="2"> aras autem, quas alienigenæ per
plateam exstruxerant, itemque delubra demoliti sunt
</vers>
    <vers num="3"> et, purgato templo, aliud altare
fecerunt et, succensis lapidibus igneque de his concepto,
sacrificia obtulerunt post biennium et incensum et lucernas et
panum propositionem fecerunt.
</vers>
    <vers num="4"> Quibus autem gestis, rogaverunt
Dominum prostrati in ventrem, ne amplius talibus malis inciderent,
sed et, si quando peccassent, ut ab ipso cum clementia
corriperentur et non blasphemis ac barbaris gentibus
traderentur.
</vers>
    <vers num="5"> Qua die autem templum ab alienigenis
pollutum fuerat, contigit eadem die purificationem fieri templi
vicesima quinta illius mensis, qui est Casleu.
</vers>
    <vers num="6"> Et cum lætitia diebus octo egerunt
in modum Tabernaculorum, recordantes quod ante modicum temporis
diem sollemnem Tabernaculorum in montibus et in speluncis more
bestiarum egerant.
</vers>
    <vers num="7"> Propter quod thyrsos et ramos
virides, adhuc et palmas habentes, hymnos tollebant ei, qui
prosperavit mundari locum suum.
</vers>
    <vers num="8"> Et decreverunt communi præcepto et
decreto universæ genti Iudæorum omnibus annis agere dies
istos.
</vers>
    <vers num="9"> Res itaque de fine Antiochi, qui
appellatus est Epiphanes, ita se habuerunt.
</vers>
    <vers num="10"> Nunc autem res de Antiocho Eupatore,
qui vero filius erat impii, narrabimus, illa breviantes, quæ
continent bellorum mala.
</vers>
    <vers num="11"> Hic enim, suscepto regno, constituit
super negotia regni Lysiam quendam Cœlesyriæ et Phœnicis ducem
primarium.
</vers>
    <vers num="12"> Nam Ptolemæus, qui dicebatur
Macron, quod esset iustum conservare præferens erga Iudæos
propter in eos factam iniquitatem, conabatur, quæ ad illos
spectabant, pacifice peragere.
</vers>
    <vers num="13"> Unde accusatus ab amicis apud
Eupatorem et cum frequenter se proditorem esse audiret, eo quod
Cyprum creditam sibi a Philometore deseruisset et ad Antiochum
Epiphanem transiisset, cumque amplius nobilem potestatem digne
ferre non posset, veneno hausto vitam finivit.
</vers>
    <vers num="14"> Gorgias autem, cum esset dux
locorum, externos milites alebat et frequenter adversus Iudæos
bellum instruebat.
</vers>
    <vers num="15"> Atque una cum ipso etiam Idumæi,
qui tenebant opportunas munitiones, exercebant Iudæos et fugatos
ab Hierosolymis suscipientes bellum alere tentabant.
</vers>
    <vers num="16"> Hi vero, qui erant cum Maccabæo,
supplicatione facta et rogato Deo, ut esset sibi adiutor, impetum
fecerunt in munitiones Idumæorum;
</vers>
    <vers num="17"> quas fortiter aggressi, loca
obtinuerunt et omnes, qui pugnabant in muris, propulerunt et
occurrentes interemerunt et non minus viginti milibus
trucidaverunt.
</vers>
    <vers num="18"> Quidam autem, cum confugissent non
minus quam novem milia in duas turres valde munitas et omnia ad
repugnandum habentes,
</vers>
    <vers num="19"> Maccabæus, ad eorum expugnationem
relicto Simone et Iosepho itemque Zacchæo eisque, qui cum ipso
erant satis multis, ipse ad ea, quæ amplius perurgebant, loca
discessit.
</vers>
    <vers num="20"> Hi vero, qui cum Simone erant,
cupiditate ducti a quibusdam, qui in turribus erant, suasi sunt
pecunia et, septuaginta milibus drachmis acceptis, dimiserunt
quosdam effugere.
</vers>
    <vers num="21"> Cum autem Maccabæo nuntiatum esset
quod factum est, principibus populi congregatis accusavit quod
pecunia fratres vendidissent, adversariis eorum dimissis.
</vers>
    <vers num="22"> Hos igitur proditores factos
interfecit et confestim duas turres occupavit.
</vers>
    <vers num="23"> Armis autem in manibus omnia
prospere agendo in duabus munitionibus plus quam viginti milia
peremit.
</vers>
    <vers num="24"> At Timotheus, qui prius a Iudæis
fuerat superatus, convocatis peregrinis copiis valde multis et
congregatis equis, qui erant ex Asia, non paucis, adfuit quasi
armis victam Iudæam capturus.
</vers>
    <vers num="25"> Qui autem cum Maccabæo erant,
appropinquante illo, ad supplicationem Dei terra capita aspergentes
lumbosque ciliciis præcincti
</vers>
    <vers num="26"> super crepidinem contra altare
provoluti rogabant, ut sibi propitius factus inimicis eorum esset
inimicus et adversariis adversaretur, sicut lex declarat.
</vers>
    <vers num="27"> Digressi autem ab oratione, sumptis
armis, longius de civitate processerunt et, proximi hostibus
effecti, separatim steterunt.
</vers>
    <vers num="28"> Cum autem lux oriens cœpisset
diffundi, utrique commiserunt, isti quidem prosperitatis et
victoriæ tamquam sponsorem habentes cum virtute refugium in
Dominum, illi autem ut ducem certaminum sibi ipsis statuentes
animum.
</vers>
    <vers num="29"> Sed, cum vehemens pugna esset,
apparuerunt adversariis de cælo viri quinque in equis, frenis
aureis decori, et ducatum Iudæis præstantes;
</vers>
    <vers num="30"> ex quibus duo Maccabæum medium
accipientes suisque armis protegentes incolumem conservabant, in
adversarios autem tela et fulmina iaciebant, ex quo cæcitate
confusi evolaverunt repleti perturbatione.
</vers>
    <vers num="31"> Interfecti sunt autem viginti milia
quingenti et equites sescenti.
</vers>
    <vers num="32"> Timotheus vero confugit in
præsidium, quod Gazara dicitur, optimam munitionem, ducatum illic
habente Chærea.
</vers>
    <vers num="33"> Qui autem cum Maccabæo erant
lætantes obsederunt munitionem diebus quattuor.
</vers>
    <vers num="34"> At hi qui intus erant, loci
munimento confisi, supra modum maledicebant et sermones nefandos
iactabant;
</vers>
    <vers num="35"> sed, cum dies quinta illucesceret,
viginti iuvenes ex his, qui cum Maccabæo erant, accensi animis
propter blasphemias, murum viriliter aggressi feroci animo,
occursantem quemque cædebant;
</vers>
    <vers num="36"> sed et alii similiter ascendentes in
circumflexione contra eos, qui intus erant, turres incendebant
atque ignes inferentes ipsos maledicos vivos concremabant, alii
autem portas concidebant et, recepto residuo exercitu, occupaverunt
civitatem;
</vers>
    <vers num="37"> et Timotheum occultantem se in
quodam lacu peremerunt et fratrem illius Chæream et
Apollophanem.
</vers>
    <vers num="38"> Quibus gestis, in hymnis et
confessionibus benedicebant Dominum, qui magnifice Israel
benefaciebat et victoriam dabat illis.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Sed parvo prorsus post tempore,
Lysias procurator regis et propinquus ac negotiorum præpositus
graviter ferens de his, quæ acciderant,
</vers>
    <vers num="2"> congregatis octoginta milibus et
equitatu universo, veniebat adversus Iudæos existimans se
civitatem quidem Græcis habitaculum facturum;
</vers>
    <vers num="3"> templum vero in pecuniæ quæstum
sicut cetera delubra gentium habiturum, et per singulos annos
venale sacerdotium facturum,
</vers>
    <vers num="4"> nequaquam recogitans Dei potestatem,
sed elatus multitudine peditum et milibus equitum et octoginta
elephantis.
</vers>
    <vers num="5"> Ingressus autem Iudæam et appropians
Bethsuris, munito quidem præsidio, distanti autem ab Hierosolymis
intervallo quinque stadiorum, illud obsidione premebat.
</vers>
    <vers num="6"> Ut autem, qui cum Maccabæo erant,
cognoverunt eum expugnare præsidia, cum fletibus et lacrimis
rogabant Dominum, et omnis turba simul, ut bonum angelum mitteret
ad salutem Israel.
</vers>
    <vers num="7"> Et ipse primus Maccabæus, sumptis
armis, ceteros adhortatus est simul secum periculum subire et ferre
auxilium fratribus suis; simul autem et prompto animo impetum
fecerunt.
</vers>
    <vers num="8"> Ilico vero, cum prope Hierosolymam
essent, apparuit præcedens eos eques in veste candida armaturam
auream vibrans.
</vers>
    <vers num="9"> Tunc omnes simul benedixerunt
misericordem Deum et convaluerunt animis non solum homines, sed et
bestias ferocissimas et muros ferreos parati penetrare.
</vers>
    <vers num="10"> Præibant in apparatu de cælo
habentes adiutorem, miserante super eos Domino.
</vers>
    <vers num="11"> Leonum autem more impetu irruentes
in hostes, prostraverunt ex eis undecim milia peditum et equitum
mille sescentos, universos autem in fugam verterunt.
</vers>
    <vers num="12"> Plures autem ex eis vulnerati, nudi
evaserunt; sed et ipse Lysias turpiter fugiens evasit.
</vers>
    <vers num="13"> Et, quia non insensatus erat, secum
ipse reputans factam erga se deminutionem et intellegens invictos
esse Hebræos, potente Deo auxiliante, misit ad eos
</vers>
    <vers num="14"> suasitque eis se consensurum
omnibus, quæ iusta sunt, et regem quoque persuasurum, ut
necessarium crederet se amicum eis esse.
</vers>
    <vers num="15"> Annuit autem Maccabæus in omnibus,
quæ Lysias rogabat, utilitati consulens; quæcumque enim
Maccabæus scriptis tradidit Lysiæ de Iudæis, rex concessit.
</vers>
    <vers num="16"> Nam erant scriptæ Iudæis epistulæ
a Lysia quidem hunc modum continentes: « Lysias populo
Iudæorum salutem.
</vers>
    <vers num="17"> Ioannes et Abessalom, qui missi
fuerant a vobis tradentes responsum rescriptum, postulabant circum
ea, quæ per illud significabantur.
</vers>
    <vers num="18"> Quæcumque igitur oportebat etiam
regi perferri, exposui; et, quæ res permittebat, concessit.
</vers>
    <vers num="19"> Si igitur in negotiis benevolentiam
conservaveritis, et deinceps bonorum vobis causa esse tentabo.
</vers>
    <vers num="20"> De ceteris autem per singula mandavi
et istis et his, qui a me missi sunt, colloqui vobiscum.
</vers>
    <vers num="21"> Bene valete. Anno centesimo
quadragesimo octavo, mensis Iovis Corinthii die vicesima et
quarta ».
</vers>
    <vers num="22"> Regis autem epistula ista
continebat: « Rex Antiochus Lysiæ fratri salutem.
</vers>
    <vers num="23"> Patre nostro inter deos translato,
nos volentes eos, qui sunt in regno nostro, sine tumultu attendere
ad rerum suarum curam,
</vers>
    <vers num="24"> audientes Iudæos non consensisse
patri, ut transferrentur ad Græcas institutiones, sed suo ipsorum
instituto adhærentes postulare sibi concedi legitima sua;
</vers>
    <vers num="25"> cupientes igitur hanc quoque gentem
extra tumultum esse, iudicamus templum illis restitui remque agi
secundum suorum maiorum consuetudinem.
</vers>
    <vers num="26"> Bene igitur feceris, si miseris ad
eos et dexteram dederis ut, cognita nostra voluntate, bono animo
sint et libenter propriarum rerum instaurationi
deserviant ».
</vers>
    <vers num="27"> Ad gentem vero regis epistula talis
erat: « Rex Antiochus senatui Iudæorum et ceteris
Iudæis salutem.
</vers>
    <vers num="28"> Si valetis, sic est, ut volumus; sed
et ipsi bene valemus.
</vers>
    <vers num="29"> Manifestavit nobis Menelaus velle
vos redire et in negotiis propriis versari.
</vers>
    <vers num="30"> His igitur, qui commeant usque ad
diem tricesimum mensis Xanthici, erit dextera cum securitate,
</vers>
    <vers num="31"> ut Iudæi utantur cibis et legibus
suis sicut et prius, et nemo eorum ullo modomolestiam patietur de
his, quæ per ignorantiam gesta sunt.
</vers>
    <vers num="32"> Misimus autem et Menelaum, qui vos
alloquatur.
</vers>
    <vers num="33"> Valete. Anno centesimo quadragesimo
octavo, Xanthici mensis quinta decima die ».
</vers>
    <vers num="34"> Miserunt autem etiam Romani
epistulam ita se habentem: « Quintus Memmius, Titus
Manius, legati Romanorum populo Iudæorum salutem.
</vers>
    <vers num="35"> De his, quæ Lysias cognatus regis
concessit vobis, et nos consentimus.
</vers>
    <vers num="36"> De quibus autem ad regem iudicavit
referendum, confestim aliquem mittite inter vos conferentes de his,
ut proponamus, sicut congruit vobis; nos enim Antiochiam
accedimus.
</vers>
    <vers num="37"> Ideoque festinate et mittite
aliquos, ut nos quoque sciamus cuius estis voluntatis.
</vers>
    <vers num="38"> Bene valete. Anno centesimo
quadragesimo octavo, quinta decima die mensis
Xanthici ».</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> His factis pactionibus, Lysias
pergebat ad regem, Iudæi autem agriculturæ operam dabant.
</vers>
    <vers num="2"> Sed ex his, qui duces erant in
singulis locis, Timotheus et Apollonius Gennæi filius, sed et
Hieronymus et Demophon, super hos et Nicanor Cypriarches, non
sinebant eos in silentio agere et quiete.
</vers>
    <vers num="3"> Ioppitæ vero tale quoddam flagitium
perpetrarunt: cum rogavissent Iudæos, cum quibus habitabant,
ascendere scaphas, quas ipsi paraverant, cum uxoribus et filiis,
quasi nullis inimicitiis in eos subiacentibus,
</vers>
    <vers num="4"> secundum autem commune civitatis
decretum, et ipsis acquiescentibus, utpote qui pacem obtinere
cuperent et nihil suspectum haberent, eos provectos in altum
submerserunt non minus ducentos.
</vers>
    <vers num="5"> Quam crudelitatem Iudas in suæ
gentis homines factam ut cognovit, præcepit viris, qui erant cum
ipso, et, invocato iusto iudice Deo,
</vers>
    <vers num="6"> venit adversus interfectores fratrum
et portum quidem noctu succendit, scaphas exussit, eos autem, qui
illuc refugerant, gladio peremit.
</vers>
    <vers num="7"> Et, cum conclusus esset locus,
discessit quasi iterum reversurus et universam Ioppitarum civitatem
eradicaturus.
</vers>
    <vers num="8"> Sed, cum cognovisset et eos, qui
erant Iamniæ, velle pari modo facere habitantibus secum
Iudæis,
</vers>
    <vers num="9"> Iamnitis quoque nocte supervenit et
portum cum navibus succendit, ita ut lumen ignis appareret
Hierosolymis a stadiis ducentis quadraginta.
</vers>
    <vers num="10"> Inde, cum iam abiissent novem
stadiis et iter facerent ad Timotheum, commiserunt cum eo Arabes
non minus quam quinque milia viri et equites quingenti.
</vers>
    <vers num="11"> Cumque pugna valida fieret et hi,
qui circa Iudam erant, per auxilium Dei prospere gessissent,
nomades victi petebant a Iuda dextram sibi dari, promittentes se
pascua daturos et in ceteris profuturos eis.
</vers>
    <vers num="12"> Iudas autem arbitratus vere in
multis eos utiles promisit se pacem acturum cum eis; dextrisque
acceptis, discessere ad tabernacula sua.
</vers>
    <vers num="13"> Aggressus est autem et civitatem
quandam firmam pontibus murisque circumsæptam, quæ a promiscuis
gentibus habitabatur, cui nomen Caspin.
</vers>
    <vers num="14"> Hi vero, qui intus erant,
confidentes in stabilitate murorum et apparatu alimoniarum
contumeliosius agebant cum eis, qui circa Iudam erant, maledictis
lacessentes et blasphemantes ac loquentes, quæ fas non est.
</vers>
    <vers num="15"> Qui autem cum Iuda erant, invocato
magno mundi Principe, qui sine arietibus et machinis organicis
temporibus Iosue præcipitavit Iericho, irruerunt ferociter
muris
</vers>
    <vers num="16"> et, capta civitate per Dei
voluntatem, inenarrabiles cædes fecerunt, ita ut adiacens stagnum
latitudinem habens stadiorum duorum defluere repletum sanguine
videretur.
</vers>
    <vers num="17"> Inde autem discesserunt stadia
septingenta quinquaginta et pervenerunt in Characa ad eos, qui
dicuntur Tubiani, Iudæos.
</vers>
    <vers num="18"> Et Timotheum quidem in illis locis
non comprehenderunt, qui, nullo negotio perfecto, tunc de locis
regressus erat, relicto tamen in quodam loco firmissimo
præsidio.
</vers>
    <vers num="19"> Dositheus autem et Sosipater, ex
ducibus, qui cum Maccabæo erant, exeuntes peremerunt a Timotheo
relictos in præsidio plures quam decem milia viros.
</vers>
    <vers num="20"> At Maccabæus, ordinato exercitu
circum se per cohortes, constituit eos super cohortes et adversus
Timotheum processit habentem secum centum viginti milia peditum
equitumque duo milia quingentos.
</vers>
    <vers num="21"> Cognito autem Iudæ adventu,
Timotheus præmisit mulieres et filios et reliquum apparatum in
locum, qui Carnion dicitur; erat enim inexpugnabile et accessu
difficile præsidium propter locorum angustias.
</vers>
    <vers num="22"> Cumque cohors Iudæ prima
apparuisset, et pavor factus esset super hostes, ac timor ex
præsentia illius, qui universa conspicit, super eos esset, in
fugam exsiluerunt, alius alio se ferens, ita ut sæpe a suis
læderentur et gladiorum acuminibus configerentur.
</vers>
    <vers num="23"> Iudas autem vehementer instabat
confodiens impios et prostravit ad triginta milia virorum.
</vers>
    <vers num="24"> Ipse vero Timotheus incidens in eos,
qui erant cum Dositheo et Sosipatre, cum multa adulatione
postulabat, ut vivus dimitteretur, eo quod multorum quidem
parentes, aliorum autem fratres haberet, et contingeret horum curam
non haberi.
</vers>
    <vers num="25"> Et cum pluribus modis fidem dedisset
secundum hoc constitutum, restituturum se eos illæsos, dimiserunt
eum propter fratrum salutem.
</vers>
    <vers num="26"> Egressus autem ad Carnion et
Atergation interfecit viginti quinque milia corporum.
</vers>
    <vers num="27"> Post autem horum fugam et necem,
movit exercitum etiam adversus Ephron civitatem munitam, in qua
multitudo diversarum gentium inhabitabat, et robusti iuvenes pro
muris consistentes fortiter repugnabant; in hac autem machinarum et
telorum multi erant apparatus.
</vers>
    <vers num="28"> Sed, cum Potentem invocassent, qui
potestate sua vires hostium confringit, ceperunt subiectam
civitatem et ex eis, qui intus erant, ad viginti quinque milia
prostraverunt.
</vers>
    <vers num="29"> Inde profecti ad civitatem Scytharum
perrexerunt, quæ ab Hierosolymis sescentis stadiis aberat.
</vers>
    <vers num="30"> Contestantibus autem his, qui erant
illic Iudæi, benevolentiam, quam Scythopolitæ erga eos habebant,
et mitem occursum temporibus infelicitatis,
</vers>
    <vers num="31"> gratias agentes et exhortati etiam
de cetero erga genus ipsum benignos esse, venerunt Hierosolymam die
sollemni Septimanarum instante.
</vers>
    <vers num="32"> Post eam vero, quæ dicitur
Pentecoste, abierunt contra Gorgiam præpositum Idumææ.
</vers>
    <vers num="33"> Exivit autem cum peditibus tribus
milibus et equitibus quadringentis.
</vers>
    <vers num="34"> Quibus autem congressis, contigit
paucos ruere Iudæorum.
</vers>
    <vers num="35"> Dositheus vero quidam de iis, qui
Bacenoris erant, eques vir et fortis, Gorgiam tenuit chlamydeque
apprehensum ducebat eum fortiter; et, cum vellet illum capere
vivum, eques quidam de Thracibus irruit in eum umerumque amputavit,
et Gorgias effugit in Maresa.
</vers>
    <vers num="36"> At illis, qui cum Esdrin erant,
diutius pugnantibus et fatigatis, cum invocasset Iudas Dominum, ut
adiutorem se ostenderet et ducem belli,
</vers>
    <vers num="37"> incipiens patria voce clamorem cum
hymnis, irruens improviso in eos, qui circa Gorgiam erant, fugam
eis incussit.
</vers>
    <vers num="38"> Iudas autem, collecto exercitu,
venit in civitatem Odollam et, cum septima dies superveniret,
secundum consuetudinem purificati in eodem loco sabbatum
egerunt.
</vers>
    <vers num="39"> Et sequenti die venerunt, qui cum
Iuda erant, eo tempore, quo necessarium factum erat, ut corpora
prostratorum tollerent et cum parentibus reponerent in sepulcris
paternis.
</vers>
    <vers num="40"> Invenerunt autem sub tunicis
uniuscuiusque interfectorum donaria idolorum, quæ apud Iamniam
fuerunt, a quibus lex prohibet Iudæos. Omnibus ergo manifestum
factum est ob hanc causam eos corruisse.
</vers>
    <vers num="41"> Omnes itaque, cum benedixissent,
quæ sunt iusti iudicis, Domini, qui occulta manifesta facit,
</vers>
    <vers num="42"> ad obsecrationem conversi sunt,
rogantes, ut id, quod factum erat, delictum oblivioni ex integro
traderetur. At vero fortissimus Iudas hortatus est populum
conservare se sine peccato, cum sub oculis vidissent, quæ facta
sunt propter peccatum eorum, qui prostrati sunt.
</vers>
    <vers num="43"> Et, facta viritim collatione ad duo
milia drachmas argenti, misit Hierosolymam offerri pro peccatis
sacrificium, valde bene et honeste de resurrectione cogitans.
</vers>
    <vers num="44"> Nisi enim eos, qui ceciderant,
resurrecturos speraret, superfluum et vanum esset orare pro
mortuis.
</vers>
    <vers num="45"> Deinde considerans quod hi, qui cum
pietate dormitionem acceperant, optimum haberent repositum gratiæ
donum:
</vers>
    <vers num="46"> sancta et pia cogitatio. Unde pro
defunctis expiationem fecit, ut a peccato solverentur.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Anno centesimo quadragesimo nono
his, qui erant circa Iudam, notum factum est Antiochum Eupatorem
venire cum multitudine adversus Iudæam
</vers>
    <vers num="2"> et cum eo Lysiam procuratorem et
præpositum negotiorum, unumquemque habentem exercitum Græcum
peditum centum decem milia et equitum quinque milia trecentos et
elephantos viginti duos, currus autem cum falcibus trecentos.
</vers>
    <vers num="3"> Commiscuit autem se illis et Menelaus
et cum multa fallacia hortabatur Antiochum non pro patriæ salute,
sed sperans se constitui in principatum.
</vers>
    <vers num="4"> Sed Rex regum suscitavit animos
Antiochi in peccatorem; et, suggerente Lysia hunc esse causam
omnium malorum, iussit, ut est consuetudo in loco, adductum in
Beroeam necari.
</vers>
    <vers num="5"> Erat autem in loco turris
quinquaginta cubitorum, cineris plena, et machinam habebat
volubilem undique præcipitem in cinerem.
</vers>
    <vers num="6"> Illic reum sacrilegii vel quorundam
etiam aliorum malorum summitatem factum, omnes propellunt ad
interitum.
</vers>
    <vers num="7"> Et tali lege prævaricatorem legis
contigit mori, nec terram adeptum Menelaum.
</vers>
    <vers num="8"> Valde iuste: nam, quia multa erga
aram delicta commisit, cuius ignis et cinis erat sanctus, ipse in
cinere mortem reportavit.
</vers>
    <vers num="9"> Sed rex mente efferatus veniebat,
peiora quam quæ sub patre suo facta erant, ostensurus Iudæis.
</vers>
    <vers num="10"> Quibus Iudas cognitis, præcepit
populo, ut die ac nocte Dominum invocarent, si quando et alias
etiam nunc adiuvaret eos,
</vers>
    <vers num="11"> quippe qui lege et patria sanctoque
templo in eo essent ut privarentur; ac populum, qui nuper paululum
respirasset, ne sineret blasphemis nationibus subdi.
</vers>
    <vers num="12"> Omnibus itaque simul idem
facientibus et rogantibus misericordem Dominum cum fletu et
ieiuniis et prostratione per triduum sine intermissione, hortatus
eos Iudas præcepit adesse.
</vers>
    <vers num="13"> Ipse vero seorsum cum senioribus
cogitavit, prius quam regis exercitus invaderet Iudæam et
obtinerent civitatem, egressos res adiudicare auxilio Dei.
</vers>
    <vers num="14"> Dans itaque procurationem Creatori
mundi, exhortatus suos, ut fortiter dimicarent usque ad mortem pro
legibus, templo, civitate, patria, institutionibus, circa Modin
exercitum constituit.
</vers>
    <vers num="15"> Cumque suis dedisset signum:
« Victoriam Dei », cum iuvenibus fortissimis
electis, nocte aggressus castra adversus aulam regiam, interfecit
viros ad duo milia et primarium elephantorum una cum eo, qui intra
habitaculum erat;
</vers>
    <vers num="16"> et postremo metu ac perturbatione
castra repleverunt, rebusque prospere gestis, abierunt.
</vers>
    <vers num="17"> Die autem iam illucescente hoc
factum erat, adiuvante eum Domini protectione.
</vers>
    <vers num="18"> Sed rex, accepto gustu audaciæ
Iudæorum, artibus loca tentavit.
</vers>
    <vers num="19"> Et Bethsuris, quæ erat Iudæorum
præsidium munitum, castra admovebat; sed fugabatur, impingebat,
minorabatur.
</vers>
    <vers num="20"> His autem, qui intus erant, Iudas
necessaria mittebat.
</vers>
    <vers num="21"> Enuntiavit autem mysteria hostibus
Rhodocus quidam de Iudaico exercitu; qui requisitus, comprehensus
est et conclusus.
</vers>
    <vers num="22"> Iterum rex sermonem habuit ad eos,
qui erant in Bethsuris, dextram dedit, accepit, abiit;
</vers>
    <vers num="23"> commisit cum his, qui erant cum
Iuda, superatus est; cognovit rebellasse Philippum Antiochiæ, qui
relictus erat super negotia, confusus est; Iudæos deprecatus est,
subditus est, iuravit de omnibus, quæ iusta erant, reconciliatus
est et obtulit sacrificium, honoravit templum et loco exhibuit
humanitatem;
</vers>
    <vers num="24"> Maccabæum excepit, reliquit ducem a
Ptolemaide usque ad Gerrenos Hegemonidem,
</vers>
    <vers num="25"> venit Ptolemaidam: graviter ferebant
Ptolemenses amicitiæ conventiones — indignabantur enim supra
modum — voluerunt irrita facere pacta.
</vers>
    <vers num="26"> Accessit Lysias ad tribunal,
exposuit rationem congruenter, persuasit, sedavit, tranquillos
fecit, regressus est Antiochiam. Hoc modo res gestæ a rege,
adventus et profectionis eius, processerunt.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Sed post triennii tempus
cognoverunt, qui cum Iuda erant, Demetrium Seleuci per portum apud
Tripolim adnavigantem cum multitudine valida et navibus,
</vers>
    <vers num="2"> tenuisse regionem, sublato Antiocho
et procuratore eius Lysia.
</vers>
    <vers num="3"> Alcimus autem quidam, qui summus
sacerdos fuerat, sed voluntarie coinquinatus temporibus seditionis,
considerans nullo modo sibi esse salutem neque accessum ultra ad
sanctum altare,
</vers>
    <vers num="4"> venit ad regem Demetrium, centesimo
quinquagesimo primo anno, offerens ei coronam auream et palmam,
super hæc et thallos, qui templi esse videbantur; et ipsa quidem
die siluit.
</vers>
    <vers num="5"> Tempus autem opportunum dementiæ
suæ nactus, convocatus a Demetrio ad consilium et interrogatus quo
proposito et consilio Iudæi niterentur,
</vers>
    <vers num="6"> ad hæc respondit: « Ipsi,
qui dicuntur Asidæi, Iudæorum, quibus præest Iudas Maccabæus,
bella nutriunt et seditiones movent nec patiuntur regnum esse
quietum.
</vers>
    <vers num="7"> Unde ego defraudatus parentum gloria,
dico autem summo sacerdotio, huc nunc veni,
</vers>
    <vers num="8"> primo quidem de his, quæ pertinent
ad regem, mera fide sentiens, secundo autem etiam civibus meis
consulens; nam illorum prædictorum inconsiderantia universum genus
nostrum non modice laborat.
</vers>
    <vers num="9"> Sed his singulis, tu rex, cognitis,
et regioni et obsesso generi nostro, secundum quam habes omnibus
obviam humanitatem, prospice;
</vers>
    <vers num="10"> nam, quamdiu superest Iudas,
impossibile est pacem esse negotiis ».
</vers>
    <vers num="11"> Talibus autem ab hoc dictis,
velocius ceteri amici hostiliter se habentes adversus Iudam
inflammaverunt Demetrium.
</vers>
    <vers num="12"> Qui statim assumens Nicanorem, qui
fuit præpositus elephantorum, et ducem ostendens Iudææ
misit,
</vers>
    <vers num="13"> datis mandatis, ut ipsum quidem
Iudam occideret; eos vero, qui cum illo erant, dispergeret et
constitueret Alcimum maximi templi summum sacerdotem.
</vers>
    <vers num="14"> Tunc gentes, quæ de Iudæa fugerant
Iudam, gregatim se Nicanori miscebant, miserias et clades Iudæorum
prosperitates rerum suarum existimantes fore.
</vers>
    <vers num="15"> Audito itaque Nicanoris adventu et
conventu nationum, conspersi terra rogabant eum, qui populum suum
constituit usque in æternum quique suam portionem signis
evidentibus protegit.
</vers>
    <vers num="16"> Imperante autem duce, statim inde
profectus congreditur eis ad castellum Dessau.
</vers>
    <vers num="17"> Simon vero frater Iudæ commiserat
cum Nicanore, sed lente ob repentinum adversariorum silentium
victus evaserat.
</vers>
    <vers num="18"> Nicanor tamen audiens quam virtutem
haberent, qui cum Iuda erant, et animi magnitudinem pro patriæ
certaminibus, sanguine iudicium facere metuebat.
</vers>
    <vers num="19"> Quam ob rem misit Posidonium et
Theodotum et Matthathiam, ut darent dextras atque acciperent.
</vers>
    <vers num="20"> Et, cum diu de his consilium
ageretur, et ipse dux ad multitudinem rettulisset, et paribus
suffragiis pareret sententia, sponsionibus pacis annuerunt.
</vers>
    <vers num="21"> Itaque diem constituerunt, qua
secreto convenirent eodem, et processit utrimque currus, posuerunt
sellas;
</vers>
    <vers num="22"> disposuit Iudas armatos paratos
locis opportunis, ne forte ab hostibus repente mali aliquid fieret;
congruum colloquium fecerunt.
</vers>
    <vers num="23"> Morabatur Nicanor Hierosolymis
nihilque inique agebat gregesque turbarum, quæ congregatæ
fuerant, dimisit.
</vers>
    <vers num="24"> Habebat autem Iudam semper in
conspectu, ex animo erat viro inclinatus.
</vers>
    <vers num="25"> Rogavit eum ducere uxorem filiosque
procreare. Nuptias fecit, quiete egit, communiter vivebat.
</vers>
    <vers num="26"> Alcimus autem, videns mutuam illorum
benevolentiam et factas conventiones, accipiens venit ad Demetrium
et dicebat Nicanorem aliena sentire a rebus; Iudam enim regni
insidiatorem socium sibi designavit.
</vers>
    <vers num="27"> Itaque rex exasperatus et pessimi
huius criminationibus irritatus, scripsit Nicanori dicens graviter
quidem se ferre de conventionibus, iubere tamen Maccabæum citius
vinctum mittere Antiochiam.
</vers>
    <vers num="28"> Quibus cognitis, Nicanor confusus
erat et ægre ferebat, si ea, quæ convenerant, irrita faceret,
nulla a viro facta iniuria;
</vers>
    <vers num="29"> sed, quia regi resisti non poterat,
opportunitatem observabat, ut artificio illud perficeret.
</vers>
    <vers num="30"> At Maccabæus videns secum austerius
agere Nicanorem et consuetum occursum ferocius exhibentem,
intellegens non ex optimo esse austeritatem, non paucis suorum
congregatis, occultavit se a Nicanore.
</vers>
    <vers num="31"> Quod cum ille cognovit fortiter se a
viro astutia præventum, venit ad maximum et sanctum templum et
sacerdotibus solitas hostias offerentibus iussit sibi tradi
virum.
</vers>
    <vers num="32"> Quibus cum iuramento dicentibus
nescire se ubi esset, qui quærebatur, extendens dexteram ad
templum
</vers>
    <vers num="33"> iuravit hæc: « Nisi
Iudam mihi vinctum tradideritis, istud Dei fanum in planitiem
deducam et altare effodiam et templum hic Libero illustre
erigam ».
</vers>
    <vers num="34"> Et, his dictis, abiit. Sacerdotes
autem protendentes manus in cælum invocabant eum, qui semper
propugnator fuit gentis nostræ, hæc dicentes:
</vers>
    <vers num="35"> « Tu, Domine universorum,
qui nullius indiges, voluisti templum habitationis tuæ fieri in
nobis;
 </vers>
    <vers num="36"> et nunc, Sancte, omnis
sanctificationis Domine, conserva in æternum impollutam domum
istam, quæ nuper mundata est ».
</vers>
    <vers num="37"> Razis autem quidam de senioribus ab
Hierosolymis delatus est Nicanori, vir amator civitatis et valde
bene audiens, qui pro affectu pater Iudæorum appellabatur.
</vers>
    <vers num="38"> Hic enim pristinis temporibus
seditionis iudicium pertulerat Iudaismi corpusque et animam pro
Iudaismo tradiderat cum omni perseverantia.
</vers>
    <vers num="39"> Volens autem Nicanor manifestare
odium, quod habebat in Iudæos, misit milites supra quingentos, ut
eum comprehenderent;
</vers>
    <vers num="40"> putabat enim, si illum cepisset, se
cladem istis illaturum.
</vers>
    <vers num="41"> Turbis autem turrim iam occupaturis
et atrii ianuæ vim facientibus atque iubentibus ignem admovere et
portas incendi, ipse undique comprehensus supposuit sibi
gladium
</vers>
    <vers num="42"> volens nobiliter mori potius quam
subditus fieri peccatoribus et nobilitate sua indignis iniuriis
affici.
</vers>
    <vers num="43"> Sed, cum per contentionis
festinationem non certo ictu plagam dedisset, et turbæ intra ostia
irrumperent, recurrens audacter ad murum præcipitavit semetipsum
viriliter in turbas;
</vers>
    <vers num="44"> quibus velociter locum dantibus
intervallo facto, venit per medium spatium vacuum.
</vers>
    <vers num="45"> Et, cum adhuc spiraret, accensus
animis surrexit et, cum sanguis ad modum fontis deflueret, et
gravissima essent vulnera, cursu turbas pertransiens et stans supra
quandam petram præruptam,
</vers>
    <vers num="46"> prorsus exsanguis iam effectus,
proferens intestina et sumens utrisque manibus proiecit super
turbas et invocans Dominatorem vitæ ac spiritus, ut hæc ipsi
iterum redderet, ita vita defunctus est.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Nicanor autem, ut comperit eos,
qui cum Iuda erant, in locis esse iuxta Samariam, cogitavit
requietionis die cum omni securitate eos aggredi.
</vers>
    <vers num="2"> Iudæis vero, qui illum per
necessitatem sequebantur, dicentibus: « Ne ita ferociter
et barbare disperdas, sed honorem tribue præhonoratæ diei cum
sanctificatione ab eo, qui universa conspicit »,
</vers>
    <vers num="3"> ille infelix interrogavit, si est
potens in cælo, qui imperavit agi diem sabbatorum.
</vers>
    <vers num="4"> Et respondentibus illis:
« Est Dominus vivus ipse in cælo potens, qui iussit
colere septimam diem »;
</vers>
    <vers num="5"> at ille ait: « Et ego
potens sum super terram, qui impero sumi arma et negotia regis
impleri ». Tamen non obtinuit, ut nefarium consilium
perficeret.
</vers>
    <vers num="6"> Et Nicanor quidem cum summa superbia
cervicem erigens cogitaverat commune trophæum statuere de iis, qui
cum Iuda erant.
</vers>
    <vers num="7"> Maccabæus autem sine intermissione
confidebat cum omni spe auxilium se consequi a Domino;
</vers>
    <vers num="8"> et hortabatur suos, ne formidarent
adventum nationum, sed in mente habentes adiutoria sibi facta de
cælo et nunc sperarent ab Omnipotente sibi affuturam
victoriam.
</vers>
    <vers num="9"> Et allocutus eos de Lege et
Prophetis, admonens eos etiam de certaminibus, quæ perfecerant,
promptiores constituit eos.
</vers>
    <vers num="10"> Et, animis eorum excitatis,
denuntiavit simul ostendens gentium fallaciam et iuramentorum
prævaricationem.
</vers>
    <vers num="11"> Cum autem singulos illorum
armavisset, non tam clipeorum et hastarum munitione quam per bonos
sermones exhortatione, cumque somnium fide dignum exposuisset,
supra modum universos lætificavit.
</vers>
    <vers num="12"> Erat autem huiuscemodi visus eius:
Oniam, qui fuerat summus sacerdos, virum honestum et bonum,
verecundum occursu, modestum moribus et eloquium digne proferentem
et qui a puero omnes virtutes domesticas exercuerat, manus
protendentem orare pro omni populo Iudæorum.
</vers>
    <vers num="13"> Post hoc sic apparuisse virum
canitie et gloria præstantem et mirabilem quandam et magni decoris
esse eminentiam circa illum.
</vers>
    <vers num="14"> Respondentem vero Oniam dixisse:
« Hic est fratrum amator, qui multum orat pro populo et
sancta civitate, Ieremias propheta Dei ».
</vers>
    <vers num="15"> Protendentem autem Ieremiam dextram
dedisse Iudæ gladium aureum et, cum daret, dixisse hæc:
</vers>
    <vers num="16"> « Accipe sanctum gladium
munus a Deo, in quo confringes adversarios ».
</vers>
    <vers num="17"> Exhortati itaque Iudæ sermonibus
bonis valde, et qui poterant ad virtutem incitare et animos iuvenum
confortare, statuerunt castra non tendere, sed fortiter inferri et
cum omni virtute confligentes de negotiis iudicare, eo quod civitas
et sancta et templum periclitarentur.
</vers>
    <vers num="18"> Erat enim timor pro uxoribus et
filiis itemque pro fratribus et cognatis in minore parte iacens,
maximus vero et primus pro sanctificato templo.
</vers>
    <vers num="19"> Sed et eos, qui in civitate erant
comprehensi, non minima sollicitudo habebat propter illum sub
aperto concursum.
</vers>
    <vers num="20"> Et, cum iam omnes exspectarent
iudicium futurum, hostesque iam committerent, atque exercitus esset
ordinatus, et bestiæ opportuno in loco constitutæ, et equitatus
dispositus,
</vers>
    <vers num="21"> considerans Maccabæus adventum
multitudinis et apparatum varium armorum et ferocitatem bestiarum,
extendens manus in cælum prodigia facientem Dominum invocavit,
sciens quoniam non est per arma, sed prout ab ipso iudicatum fuerit
dignis tribuit victoriam.
</vers>
    <vers num="22"> Dixit autem invocans hoc modo:
« Tu, Domine, qui misisti angelum tuum sub Ezechia rege
Iudææ, et interfecit de castris Sennacherib ad centum octoginta
quinque milia,
</vers>
    <vers num="23"> et nunc, Dominator cælorum, mitte
angelum bonum ante nos in timorem et tremorem;
</vers>
    <vers num="24"> magnitudine brachii tui
exterreantur, qui cum blasphemia veniunt adversus sanctum populum
tuum ». Et hic quidem in his finem fecit.
</vers>
    <vers num="25"> Qui autem cum Nicanore erant, cum
tubis et canticis admovebant;
</vers>
    <vers num="26"> hi vero qui erant cum Iuda, cum
invocatione et orationibus congressi sunt cum hostibus.
</vers>
    <vers num="27"> Et manibus quidem pugnantes, sed
Dominum cordibus orantes, prostraverunt non minus triginta quinque
milia, præsentia Dei magnifice delectati.
</vers>
    <vers num="28"> Cumque cessassent ab opere et cum
gaudio redirent, cognoverunt Nicanorem proruisse cum armis
suis;
</vers>
    <vers num="29"> facto itaque clamore et tumultu,
patria voce omnipotentem Dominum benedicebant.
</vers>
    <vers num="30"> Et præcepit ille, qui per omnia
corpore et animo primus fuerat in certamine pro civibus, qui
iuventutis benevolentiam in suam gentem conservaverat, caput
Nicanoris abscindi et manum cum umero, ac Hierosolymam
perferri.
</vers>
    <vers num="31"> Quo cum pervenisset, convocatis
contribulibus et sacerdotibus, ante altare stans accersiit eos, qui
in arce erant;
</vers>
    <vers num="32"> et, ostenso capite iniqui Nicanoris
et manu nefarii, quam extendens contra domum sanctam omnipotentis
Dei magnifice gloriatus est,
</vers>
    <vers num="33"> linguam etiam impii Nicanoris
præcisam dixit particulatim avibus daturum, pretia autem dementiæ
contra templum suspendere.
</vers>
    <vers num="34"> Omnes igitur in cælum benedixerunt
manifestum Dominum dicentes: « Benedictus, qui locum
suum incontaminatum servavit! ».
</vers>
    <vers num="35"> Alligavit autem Nicanoris caput de
summa arce evidens omnibus et manifestum signum auxilii Domini.
</vers>
    <vers num="36"> Itaque omnes communi consilio
decreverunt nullo modo diem istum absque celebritate præterire,
habere autem celebrem tertiam decimam diem, mensis duodecimi
— Adar dicitur voce Syriaca — pridie Mardochæi
diei.
</vers>
    <vers num="37"> Igitur his erga Nicanorem sic
gestis, et ex illis temporibus ab Hebræis civitate possessa, ego
quoque hic faciam finem sermonis.
</vers>
    <vers num="38"> Et, si quidem bene et apte
compositioni, hoc et ipse volebam; sin autem exigue et modice, hoc
est, quod assequi poteram.
</vers>
    <vers num="39"> Sicut enim vinum solummodo bibere,
similiter autem rursus et aquam, contrarium est, quemadmodum autem
vinum aquæ contemperatum iam et delectabilem gratiam perficit,
huiusmodi etiam structura sermonis delectat aures eorum, quibus
contingat compositionem legere. Hic autem erit finis.</vers>
  </cap>
</romanliturgy>
