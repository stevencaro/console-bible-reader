<?xml version="1.0" encoding="utf-8"?>
<romanliturgy lingua="la" elibro="rut">
  <titulum>Liber Ruth</titulum>
  <subtitulum>Capitulum 1</subtitulum>
  <cap num="1">
    <vers num="1"> In diebus, quando iudices
præerant, facta est fames in terra. Abiitque homo de Bethlehem
Iudæ, ut peregrinaretur in regione Moabitide cum uxore sua ac
duobus liberis.
</vers>
    <vers num="2"> Ipse vocabatur Elimelech et uxor eius
Noemi et duo filii alter Mahalon et alter Chelion Ephrathæi de
Bethlehem Iudæ. Ingressique regionem Moabitidem morabantur
ibi.
</vers>
    <vers num="3"> Et mortuus est Elimelech maritus
Noemi, remansitque ipsa cum filiis,
</vers>
    <vers num="4"> qui acceperunt uxores Moabitidas,
quarum una vocabatur Orpha, altera Ruth; manseruntque ibi decem
fere annis.
</vers>
    <vers num="5"> Et ambo mortui sunt, Mahalon
videlicet et Chelion; remansitque mulier orbata duobus liberis ac
marito.
</vers>
    <vers num="6"> Et surrexit, ut in patriam pergeret
cum utraque nuru sua de regione Moabitide; audierat enim quod
respexisset Dominus populum suum et dedisset eis escas.
</vers>
    <vers num="7"> Egressa est itaque de loco
peregrinationis suæ cum utraque nuru et, iam in via posita
revertendi in terram Iudæ,
</vers>
    <vers num="8"> dixit ad eas: « Ite in
domum matris vestræ; faciat Dominus vobiscum misericordiam, sicut
fecistis cum mortuis et mecum:
</vers>
    <vers num="9"> det vobis invenire requiem in domibus
virorum, quos sortituræ estis ». Et osculata est eas.
Quæ elevata voce flere cœperunt
</vers>
    <vers num="10"> et dicere: « Tecum
pergemus ad populum tuum ».
</vers>
    <vers num="11"> Quibus illa respondit:
« Revertimini, filiæ meæ; cur venitis mecum? Num ultra
habeo filios in utero meo, ut viros ex me sperare possitis?
</vers>
    <vers num="12"> Revertimini, filiæ meæ, abite; iam
enim senectute confecta sum nec apta vinculo coniugali; etiamsi
possem hac nocte concipere et parere filios,
</vers>
    <vers num="13"> numquid exspectare velitis et
abstinere vos a matrimonio, donec crescant et annos impleant
pubertatis? Nolite, quæso, filiæ meæ; quia amaritudo est mihi
magis quam vobis, et egressa est manus Domini contra
me ».
</vers>
    <vers num="14"> Elevata igitur voce, rursum flere
cœperunt. Orpha osculata socrum est ac reversa; Ruth autem
adhæsit socrui suæ.
</vers>
    <vers num="15"> Cui dixit Noemi: « En
reversa est cognata tua ad populum suum et ad deos suos; vade cum
ea”.
</vers>
    <vers num="16"> Quæ respondit: “Noli instare
mihi, ut relinquam te et abeam; quocumque perrexeris, pergam; ubi
morata fueris, et ego pariter morabor: populus tuus populus meus et
Deus tuus Deus meus.
</vers>
    <vers num="17"> Quæ te morientem terra susceperit,
in ea moriar ibique locum accipiam sepulturæ. Hæc mihi faciat
Dominus et hæc addat, si non sola mors me et te
separaverit ».
</vers>
    <vers num="18"> Videns ergo Noemi quod obstinato
Ruth animo decrevisset secum pergere, adversari noluit nec ultra ad
suos reditum persuadere.
</vers>
    <vers num="19"> Profectæque sunt simul et venerunt
in Bethlehem. Quibus urbem ingressis, tota urbs commota est super
eas; dicebantque mulieres: “Hæc est illa Noemi!”.
</vers>
    <vers num="20"> Quibus ait: “Ne vocetis me
Noemi (id est Pulchram), sed vocate me Mara (hoc est Amaram), quia
valde me amaritudine replevit Omnipotens.
</vers>
    <vers num="21"> Egressa sum plena, et vacuam reduxit
me Dominus; cur igitur vocatis me Noemi, quam humiliavit Dominus,
et afflixit Omnipotens? ».
</vers>
    <vers num="22"> Venit ergo Noemi cum Ruth Moabitide
nuru sua de terra peregrinationis suæ ac reversa est in Bethlehem,
quando hordea metere incipiebant.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Erat autem Noemi consanguineus
viri sui homo potens et fortis nomine Booz.
</vers>
    <vers num="2"> Dixitque Ruth Moabitis ad socrum
suam: « Si permittis, vadam in agrum et colligam spicas,
quæ fugerint manus metentium, ubicumque clementis in me patris
familias repperero gratiam”. Cui illa respondit:
« Vade, filia mea ».
</vers>
    <vers num="3"> Abiit itaque et colligebat spicas
post terga metentium. Accidit autem ut ager ille haberet dominum
nomine Booz, qui erat de cognatione Elimelech.
</vers>
    <vers num="4"> Et ecce ipse veniebat de Bethlehem
dixitque messoribus: “Dominus vobiscum”. Qui
responderunt ei: « Benedicat tibi
Dominus ».
</vers>
    <vers num="5"> Dixitque Booz iuveni, qui messoribus
præerat: « Cuius est hæc puella? ».
</vers>
    <vers num="6"> Qui respondit: « Hæc est
Moabitis, quæ venit cum Noemi de regione Moabitide
</vers>
    <vers num="7"> et rogavit, ut spicas colligeret
remanentes sequens messorum vestigia; et de mane usque nunc stat in
agro et nunc tantum ad momentum requievit ».
</vers>
    <vers num="8"> Et ait Booz ad Ruth:
« Audi, filia: ne vadas ad colligendum in alterum agrum
nec recedas ab hoc loco, sed iungere puellis meis.
</vers>
    <vers num="9"> Vide et, ubi messuerint, sequere eas;
mandavi enim pueris, ut nemo tibi molestus sit; sed, si sitieris,
vade ad sarcinulas et bibe de aqua, quam pueri
hauserint ».
</vers>
    <vers num="10"> Quæ cadens in faciem suam et
adorans super terram dixit ad eum: « Unde mihi hoc, ut
invenirem gratiam ante oculos tuos, et nosse me dignareris
peregrinam mulierem?  ».
</vers>
    <vers num="11"> Cui ille respondit:
« Nuntiata sunt mihi omnia, quæ feceris socrui tuæ
post mortem viri tui et quod dereliqueris parentes tuos et terram,
in qua nata es, et veneris ad populum, quem ante nesciebas.
</vers>
    <vers num="12"> Reddat tibi Dominus pro opere tuo,
et plenam mercedem recipias a Domino, Deo Israel, ad quem venisti
et sub cuius confugisti alas ».
</vers>
    <vers num="13"> Quæ ait: « Inveniam
gratiam ante oculos tuos, domine mi, qui consolatus es me et
locutus es ad cor ancillæ tuæ, quæ non sum similis unius
puellarum tuarum ».
</vers>
    <vers num="14"> Dixitque ad eam Booz hora vescendi:
“Veni huc et comede panem et intinge buccellam tuam in
aceto ». Sedit itaque ad messorum latus, et porrexit ei
polentam, comeditque et saturata est et tulit reliquias.
</vers>
    <vers num="15"> Atque inde surrexit, ut spicas ex
more colligeret. Præcepit autem Booz pueris suis dicens:
“Etiam inter manipulos colligat, ne prohibeatis eam;
</vers>
    <vers num="16"> quin et de fasciculis spicas
proicite et remanere permittite, ut colligat, et colligentem nemo
corripiat ».
</vers>
    <vers num="17"> Collegit ergo in agro usque ad
vesperam; et, quæ collegerat virga excutiens, invenit hordei quasi
ephi mensuram (id est tres modios).
</vers>
    <vers num="18"> Quos portans reversa est in
civitatem et ostendit socrui suæ, quæ collegerat; insuper
protulit et dedit ei de reliquiis cibi sui, quo saturata
fuerat.
</vers>
    <vers num="19"> Dixitque ei socrus: « Ubi
hodie collegisti et ubi fecisti opus? Sit benedictus, qui misertus
est tui! ». Indicavitque ei apud quem esset operata et
dixit: « Nomen viri est Booz ».
</vers>
    <vers num="20"> Cui respondit Noemi:
« Benedictus sit a Domino, quia non subtraxit gratiam
suam nec vivis nec mortuis! ». Rursumque ait:
« Propinquus noster est homo ex eis, qui pro nobis ius
redemptionis habent ».
</vers>
    <vers num="21"> Et Ruth: « Hoc quoque,
inquit, præcepit mihi, ut tamdiu messoribus eius iungerer, donec
omnes segetes meterentur ».
</vers>
    <vers num="22"> Cui dixit socrus:
« Melius est, filia mea, ut cum puellis eius exeas ad
metendum, ne in alieno agro quispiam tibi molestus
sit ».
</vers>
    <vers num="23"> Iuncta est itaque puellis Booz usque
ad finem messis hordei et tritici; et mansit cum socru sua.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et dixit ad eam Noemi socrus sua:
« Filia mea, quæram tibi requiem et providebo, ut bene
sit tibi.
</vers>
    <vers num="2"> Booz propinquus noster, cuius puellis
in agro iuncta eras, ecce ipse hac nocte aream hordei ventilat.
</vers>
    <vers num="3"> Lavare igitur, ungere et induere
pallio tuo ac descende in aream; non te videat homo, donec esum
potumque finierit.
</vers>
    <vers num="4"> Quando autem ierit ad dormiendum,
nota locum, in quo dormiat; veniesque et discooperies pallium, quo
operitur a parte pedum, et ibi iacebis. Ipse autem dicet tibi quid
agere debeas ».
</vers>
    <vers num="5"> Quæ respondit: « Quidquid
præceperis, faciam ».
</vers>
    <vers num="6"> Descenditque in aream et fecit omnia,
quæ sibi imperaverat socrus.
</vers>
    <vers num="7"> Cumque comedisset Booz et bibisset et
factus esset hilarior issetque ad dormiendum in extrema parte
acervi manipulorum, venit abscondite et, discooperto a pedibus eius
pallio, se proiecit.
</vers>
    <vers num="8"> Et ecce, nocte iam media, expavit
homo et erexit se viditque mulierem iacentem ad pedes suos.
</vers>
    <vers num="9"> Et ait illi: « Quæ es?
 ». Illaque respondit: « Ego sum Ruth ancilla
tua. Expande pallium tuum super famulam tuam, quia tibi est ius
redemptionis ».
</vers>
    <vers num="10"> Et ille: « Benedicta,
inquit, es a Domino, filia; et priorem pietatem posteriore
superasti, quia non es secuta iuvenes pauperes sive divites.
</vers>
    <vers num="11"> Noli ergo metuere, sed, quidquid
dixeris mihi, faciam tibi; scit enim omnis populus, qui habitat
intra portas urbis meæ, mulierem te esse fortem.
</vers>
    <vers num="12"> Nec abnuo me propinquum, sed est
alius me propinquior.
</vers>
    <vers num="13"> Quiesce hac nocte et, facto mane, si
te voluerit propinquitatis iure suscipere, bene, suscipiat; sin
autem ille noluerit, vivit Dominus, ego te absque ulla dubitatione
suscipiam! Dormi usque mane ».
</vers>
    <vers num="14"> Dormivit itaque ad pedes eius usque
ad noctis abscessum. Surrexitque, antequam homines se cognoscerent
mutuo, et dixit Booz: « Cave, ne quis noverit quod huc
veneris ».
</vers>
    <vers num="15"> Et rursum: « Expande,
inquit, palliolum tuum, quo operiris, et tene utraque
manu ». Qua extendente et tenente, mensus est sex modios
hordei et posuit super eam; quæ portans ingressa est civitatem
</vers>
    <vers num="16"> et venit ad socrum suam. Quæ dixit
ei: « Quid egisti, filia? ». Narravitque ei
omnia, quæ sibi fecisset homo,
</vers>
    <vers num="17"> et ait: « Ecce sex modios
hordei dedit mihi et ait: « Nolo vacuam te reverti ad
socrum tuam ».
</vers>
    <vers num="18"> Dixitque Noemi:
« Exspecta, filia, donec videamus quem res exitum
habeat; neque enim cessabit homo, nisi compleverit hodie, quod
locutus est ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Ascendit ergo Booz ad portam et
sedit ibi. Cumque vidisset propinquum præterire, de quo locutus
erat, dixit ad eum: « Declina paulisper et sede
hic », vocans eum nomine suo. Qui divertit et sedit.
</vers>
    <vers num="2"> Tollens autem Booz decem viros de
senioribus civitatis dixit ad eos: « Sedete
hic ».
</vers>
    <vers num="3"> Quibus sedentibus, locutus est ad
propinquum: « Partem agri fratris nostri Elimelech
vendit Noemi, quæ reversa est de regione Moabitide.
</vers>
    <vers num="4"> Quod audire te volui et tibi dicere:
Coram cunctis sedentibus et maioribus natu de populo meo, si vis
possidere iure propinquitatis, eme et posside; sin autem tibi
displicet, hoc ipsum indica mihi, ut sciam quid facere debeam.
Nullus est enim propinquus, excepto te, qui prior es, et me, qui
secundus sum ». At ille respondit: « Ego
agrum emam ».
</vers>
    <vers num="5"> Cui dixit Booz: « Quando
emeris agrum de manu Noemi, Ruth quoque Moabitidem, quæ uxor
defuncti fuit, debes accipere, ut suscites nomen defuncti propinqui
tui in hereditate sua ».
</vers>
    <vers num="6"> Qui respondit: « Cedo iure
propinquitatis; neque enim possessionem familiæ meæ delere debeo.
Tu meo utere privilegio, quo me libenter carere
profiteor ».
</vers>
    <vers num="7"> Hic autem erat mos antiquitus in
Israel pro redemptione et commutatione: ut esset firma concessio,
solvebat homo calceamentum suum et dabat proximo suo. Hoc erat
testimonium cessionis in Israel.
</vers>
    <vers num="8"> Dixit ergo propinquus ad Booz:
« Eme tibi ». Et solvit calceamentum suum de
pede suo.
</vers>
    <vers num="9"> Et Booz maioribus natu et universo
populo: « Testes, inquit, vos estis hodie quod
acquisierim omnia, quæ fuerunt Elimelech et Chelion et Mahalon,
tradente Noemi,
</vers>
    <vers num="10"> et etiam Ruth Moabitidem uxorem
Mahalon in coniugium sumpserim, ut suscitem nomen defuncti in
hereditate sua, ne vocabulum eius de fratribus suis et de porta
loci sui deleatur. Vos, inquam, huius rei hodie testes
estis ».
</vers>
    <vers num="11"> Respondit omnis populus, qui erat in
porta, et maiores natu: « Nos testes sumus; faciat
Dominus hanc mulierem, quæ ingreditur domum tuam, sicut Rachel et
Liam, quæ ædificaverunt ambæ domum Israel.
Fortiter age in Ephratha
et fac tibi celebre nomen in Bethlehem!
</vers>
    <vers num="12"> Fiatque domus tua sicut domus
Phares, quem Thamar peperit Iudæ, de semine, quod dederit Dominus
tibi ex hac puella! ».
</vers>
    <vers num="13"> Tulit itaque Booz Ruth et accepit
uxorem; ingressusque est ad eam, et dedit illi Dominus, ut
conciperet et pareret filium.
</vers>
    <vers num="14"> Dixeruntque mulieres ad Noemi:
« Benedictus Dominus, qui non est passus, ut deficeret
tibi hodie, qui redimit familiam tuam, et vocetur nomen eius in
Israel
</vers>
    <vers num="15"> et consoletur animam tuam et
enutriat senectutem; de nuru enim tua natus est, quæ te diligit et
multo tibi est melior quam septem filii ».
</vers>
    <vers num="16"> Susceptumque Noemi puerum posuit in
sinu suo et gerulæ officio fungebatur.
</vers>
    <vers num="17"> Vicinæ autem mulieres
congratulantes ei et dicentes: « Natus est filius
Noemi! », vocaverunt nomen eius Obed. Hic est pater Isai
patris David.
</vers>
    <vers num="18"> Hæ sunt generationes Phares: Phares
genuit Esrom,
</vers>
    <vers num="19"> Esrom genuit Aram, Aram genuit
Aminadab,
</vers>
    <vers num="20"> Aminadab genuit Naasson, Naasson
genuit Salmon,
</vers>
    <vers num="21"> Salmon genuit Booz, Booz genuit
Obed,
</vers>
    <vers num="22"> Obed genuit Iesse, Iesse genuit
David.</vers>
  </cap>
</romanliturgy>
