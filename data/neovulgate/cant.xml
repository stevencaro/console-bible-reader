<?xml version="1.0" encoding="utf-8"?>
<romanliturgy lingua="la" elibro="cant">
  <titulum>Canticum Canticorum</titulum>
  <subtitulum>Capitulum 1</subtitulum>
  <cap num="1">
    <vers num="1"> Canticum Canticorum Salomonis.
</vers>
    <vers num="2"> Osculetur me osculo oris sui!
Nam meliores sunt amores tui vino:
</vers>
    <vers num="3"> in fragrantiam unguentorum tuorum
optimorum.
Oleum effusum nomen tuum;
ideo adulescentulæ dilexerunt te.
</vers>
    <vers num="4"> Trahe me post te. Curramus!
Introducat me rex in cellaria sua;
exsultemus et lætemur in te
memores amorum tuorum super vinum;
recte diligunt te.
</vers>
    <vers num="5"> Nigra sum sed formosa,
filiæ Ierusalem,
sicut tabernacula Cedar,
sicut pelles Salma.
</vers>
    <vers num="6"> Nolite me considerare quod fusca
sim,
quia decoloravit me sol.
Filii matris meæ irati sunt mihi;
posuerunt me custodem in vineis,
vineam meam non custodivi.
</vers>
    <vers num="7"> Indica mihi, tu, quem diligit anima
mea,
ubi pascas,
ubi cubes in meridie,
ne vagari incipiam
post greges sodalium tuorum.
</vers>
    <vers num="8"> Si ignoras,
o pulcherrima inter mulieres,
egredere et abi post vestigia gregum
et pasce hædos tuos
iuxta tabernacula pastorum.
</vers>
    <vers num="9"> Equæ in curribus pharaonis
assimilavi te, amica mea.
</vers>
    <vers num="10"> Pulchræ sunt genæ tuæ inter
inaures,
collum tuum inter monilia.
</vers>
    <vers num="11"> Inaures aureas faciemus tibi
vermiculatas argento.
</vers>
    <vers num="12"> Dum esset rex in accubitu suo,
nardus mea dedit odorem suum.
</vers>
    <vers num="13"> Fasciculus myrrhæ dilectus meus
mihi,
qui inter ubera mea commoratur.
</vers>
    <vers num="14"> Botrus cypri dilectus meus mihi
in vineis Engaddi.
</vers>
    <vers num="15"> Ecce tu pulchra es, amica mea,
ecce tu pulchra es:
oculi tui columbarum.
</vers>
    <vers num="16"> Ecce tu pulcher es, dilecte mi,
et decorus.
Lectulus noster floridus,
</vers>
    <vers num="17"> tigna domorum nostrarum cedrina,
laquearia nostra cupressina.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Ego flos campi
et lilium convallium.
</vers>
    <vers num="2"> Sicut lilium inter spinas,
sic amica mea inter filias.
</vers>
    <vers num="3"> Sicut malus inter ligna silvarum,
sic dilectus meus inter filios.
Sub umbra illius, quem desideraveram, sedi,
et fructus eius dulcis gutturi meo.
</vers>
    <vers num="4"> Introduxit me in cellam vinariam,
et vexillum eius super me est caritas.
</vers>
    <vers num="5"> Fulcite me uvarum placentis,
stipate me malis,
quia amore langueo.
</vers>
    <vers num="6"> Læva eius sub capite meo,
et dextera illius amplexatur me.
</vers>
    <vers num="7"> Adiuro vos, filiæ Ierusalem,
per capreas cervasque camporum,
ne suscitetis neque evigilare faciatis dilectam,
quoadusque ipsa velit.
</vers>
    <vers num="8"> Vox dilecti mei!
Ecce iste venit
saliens in montibus,
transiliens colles.
</vers>
    <vers num="9"> Similis est dilectus meus capreæ
hinnuloque cervorum.
En ipse stat
post parietem nostrum
respiciens per fenestras,
prospiciens per cancellos.
</vers>
    <vers num="10"> En dilectus meus loquitur mihi:
« Surge, amica mea,
columba mea, formosa mea, et veni.
</vers>
    <vers num="11"> Iam enim hiems transiit,
imber abiit et recessit.
</vers>
    <vers num="12"> Flores apparuerunt in terra,
tempus putationis advenit;
vox turturis audita est
in terra nostra,
</vers>
    <vers num="13"> ficus protulit grossos suos,
vineæ florentes dederunt odorem suum;
surge, amica mea,
speciosa mea, et veni,
</vers>
    <vers num="14"> columba mea, in foraminibus
petræ,
in caverna abrupta.
Ostende mihi faciem tuam,
sonet vox tua in auribus meis;
vox enim tua dulcis,
et facies tua decora ».
</vers>
    <vers num="15"> Capite nobis vulpes, vulpes
parvulas,
quæ demoliuntur vineas,
nam vineæ nostræ florescunt.
</vers>
    <vers num="16"> Dilectus meus mihi, et ego illi,
qui pascitur inter lilia,
</vers>
    <vers num="17"> antequam aspiret dies,
et festinent umbræ.
Revertere; similis esto,
dilecte mi, capreæ
hinnuloque cervorum super montes Bether.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> In lectulo meo per noctes
quæsivi, quem diligit anima mea;
quæsivi illum et non inveni.
</vers>
    <vers num="2"> « Surgam et circuibo
civitatem;
per vicos et plateas
quæram, quem diligit anima mea”.
Quæsivi illum et non inveni.
</vers>
    <vers num="3"> Invenerunt me vigiles,
qui circumeunt civitatem:
« Num, quem diligit anima mea,
vidistis? ».
</vers>
    <vers num="4"> Paululum cum pertransissem eos,
inveni, quem diligit anima mea;
tenui eum nec dimittam,
donec introducam illum in domum matris meæ
et in cubiculum genetricis meæ.
</vers>
    <vers num="5"> Adiuro vos, filiæ Ierusalem,
per capreas cervasque camporum,
ne suscitetis neque evigilare faciatis dilectam,
donec ipsa velit.
</vers>
    <vers num="6"> Quid hoc, quod ascendit per
desertum
sicut virgula fumi,
aromatizans tus et myrrham
et universum pulverem pigmentarii?
</vers>
    <vers num="7"> En lectulum Salomonis.
Sexaginta fortes ambiunt illum
ex fortissimis Israel,
</vers>
    <vers num="8"> omnes tenentes gladios
et ad bella doctissimi,
uniuscuiusque ensis super femur suum
propter timores nocturnos.
</vers>
    <vers num="9"> Ferculum fecit sibi rex Salomon
de lignis Libani;
</vers>
    <vers num="10"> columnas eius fecit argenteas,
reclinatorium aureum,
sedile purpureum:
medium eius stratum ebeneum.
Filiæ Ierusalem,
</vers>
    <vers num="11"> egredimini et videte,
filiæ Sion,
regem Salomonem
in diademate, quo coronavit illum mater sua
in die desponsationis illius
et in die lætitiæ cordis eius.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Quam pulchra es, amica mea,
quam pulchra es:
oculi tui columbarum
per velamen tuum.
Capilli tui sicut grex caprarum,
quæ descenderunt de monte Galaad;
</vers>
    <vers num="2"> dentes tui sicut grex tonsarum,
quæ ascenderunt de lavacro:
omnes gemellis fetibus,
et sterilis non est inter eas.
</vers>
    <vers num="3"> Sicut vitta coccinea labia tua,
et eloquium tuum dulce;
sicut fragmen mali punici, ita genæ tuæ
per velamen tuum.
</vers>
    <vers num="4"> Sicut turris David collum tuum,
quæ ædificata est cum propugnaculis:
mille clipei pendent ex ea,
omnis armatura fortium.
</vers>
    <vers num="5"> Duo ubera tua sicut duo hinnuli,
capreæ gemelli,
qui pascuntur in liliis.
</vers>
    <vers num="6"> Antequam aspiret dies,
et festinent umbræ,
vadam ad montem myrrhæ
et ad collem turis.
</vers>
    <vers num="7"> Tota pulchra es, amica mea,
et macula non est in te.
</vers>
    <vers num="8"> Veni de Libano, sponsa,
veni de Libano,
ingredere;
respice de capite Amana,
de vertice Sanir et Hermon,
de cubilibus leonum,
de montibus pardorum.
</vers>
    <vers num="9"> Vulnerasti cor meum, soror mea,
sponsa,
vulnerasti cor meum in uno oculorum tuorum
et in uno monili torquis tui.
</vers>
    <vers num="10"> Quam pulchri sunt amores tui, soror,
mea sponsa;
meliores sunt amores tui vino,
et odor unguentorum tuorum super omnia aromata.
</vers>
    <vers num="11"> Favus distillans labia tua,
sponsa;
mel et lac sub lingua tua,
et odor vestimentorum tuorum
sicut odor Libani.
</vers>
    <vers num="12"> Hortus conclusus, soror mea,
sponsa,
hortus conclusus, fons signatus;
</vers>
    <vers num="13"> propagines tuæ paradisus malorum
punicorum
cum optimis fructibus,
cypri cum nardo.
</vers>
    <vers num="14"> Nardus et crocus,
fistula et cinnamomum
cum universis lignis turiferis,
myrrha et aloe
cum omnibus primis unguentis.
</vers>
    <vers num="15"> Fons hortorum,
puteus aquarum viventium,
quæ fluunt impetu de Libano.
</vers>
    <vers num="16"> Surge, aquilo,
et veni, auster;
perfla hortum meum,
et fluant aromata illius.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Veniat dilectus meus in hortum
suum
et comedat fructus eius optimos.
Veni in hortum meum, soror mea, sponsa;
messui myrrham meam cum aromatibus meis,
comedi favum cum melle,
bibi vinum cum lacte meo.
Comedite, amici, et bibite
et inebriamini, carissimi.
</vers>
    <vers num="2"> Ego dormio, et cor meum vigilat.
Vox dilecti mei pulsantis:
« Aperi mihi, soror mea, amica mea,
columba mea, immaculata mea,
quia caput meum plenum est rore, et cincinni mei guttis
noctium ».
</vers>
    <vers num="3"> « Exspoliavi me tunica
mea,
quomodo induar illa?
Lavi pedes meos,
quomodo inquinabo illos?”.
</vers>
    <vers num="4"> Dilectus meus misit manum suam per
foramen,
et venter meus ilico intremuit.
</vers>
    <vers num="5"> Surrexi, ut aperirem dilecto meo;
manus meæ stillaverunt myrrham,
et digiti mei pleni myrrha probatissima
super ansam pessuli.
</vers>
    <vers num="6"> Aperui dilecto meo;
at ille declinaverat atque transierat.
Anima mea liquefacta est, quia discesserat.
Quæsivi et non inveni illum;
vocavi, et non respondit mihi.
</vers>
    <vers num="7"> Invenerunt me custodes,
qui circumeunt civitatem;
percusserunt me et vulneraverunt me,
tulerunt pallium meum mihi
custodes murorum.
</vers>
    <vers num="8"> Adiuro vos, filiæ Ierusalem:
si inveneritis dilectum meum,
quid nuntietis ei?
« Quia amore langueo ».
</vers>
    <vers num="9"> Quid est dilecto tuo præ
ceteris,
o pulcherrima mulierum?
Quid est dilecto tuo præ ceteris,
quia sic adiurasti nos?
</vers>
    <vers num="10"> Dilectus meus candidus et
rubicundus
dignoscitur ex milibus.
</vers>
    <vers num="11"> Caput eius aurum optimum,
cincinni eius sicut racemi palmarum,
nigri quasi corvus.
</vers>
    <vers num="12"> Oculi eius sicut columbæ
super rivulos aquarum,
quæ lacte sunt lotæ
et resident iuxta fluenta plenissima.
</vers>
    <vers num="13"> Genæ illius sicut areolæ
aromatum,
turriculæ unguentorum;
labia eius lilia
distillantia myrrham primam.
</vers>
    <vers num="14"> Manus illius tornatiles aureæ,
plenæ hyacinthis;
venter eius opus eburneum
distinctum sapphiris.
</vers>
    <vers num="15"> Crura illius columnæ marmoreæ,
quæ fundatæ sunt super bases aureas;
species eius ut Libani,
electus ut cedri.
</vers>
    <vers num="16"> Guttur illius suavissimum,
et totus desiderabilis.
Talis est dilectus meus, et ipse est amicus meus,
filiæ Ierusalem.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Quo abiit dilectus tuus,
o pulcherrima mulierum?
Quo declinavit dilectus tuus,
et quæremus eum tecum?
</vers>
    <vers num="2"> Dilectus meus descendit in hortum
suum
ad areolam aromatum,
ut pascatur in hortis
et lilia colligat.
</vers>
    <vers num="3"> Ego dilecto meo, et dilectus meus
mihi,
qui pascitur inter lilia.
</vers>
    <vers num="4"> Pulchra es, amica mea, sicut
Thersa,
decora sicut Ierusalem,
terribilis ut castrorum acies ordinata.
</vers>
    <vers num="5"> Averte oculos tuos a me,
quia ipsi me conturbant.
Capilli tui sicut grex caprarum,
quæ descenderunt de Galaad.
</vers>
    <vers num="6"> Dentes tui sicut grex ovium,
quæ ascenderunt de lavacro:
omnes gemellis fetibus,
et sterilis non est in eis.
</vers>
    <vers num="7"> Sicut fragmen mali punici, sic genæ
tuæ
per velamen tuum.
</vers>
    <vers num="8"> Sexaginta sunt reginæ,
et octoginta concubinæ,
et adulescentularum non est numerus;
</vers>
    <vers num="9"> una est columba mea, perfecta
mea,
una est matri suæ,
electa genetrici suæ.
Viderunt eam filiæ et beatissimam prædicaverunt;
reginæ et concubinæ, et laudaverunt eam:
</vers>
    <vers num="10"> « Quæ est ista, quæ
progreditur quasi aurora consurgens,
pulchra ut luna,
electa ut sol,
terribilis ut castrorum acies ordinata? ».
</vers>
    <vers num="11"> Descendi in hortum nucum,
ut viderem poma convallium
et inspicerem, si floruisset vinea,
et germinassent mala punica.
</vers>
    <vers num="12"> Non advertit animus meus,
cum posuit me in quadrigas principis populi mei.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Convertere, convertere, Sulamitis;
convertere, convertere, ut intueamur te.
Quid aspicitis in Sulamitem,
cum saltat inter binos choros?
</vers>
    <vers num="2"> Quam pulchri sunt pedes tui in
calceamentis,
filia principis!
Flexuræ femorum tuorum sicut monilia,
quæ fabricata sunt manu artificis.
</vers>
    <vers num="3"> Gremium tuum crater tornatilis:
numquam indigeat vino mixto;
venter tuus sicut acervus tritici
vallatus liliis.
</vers>
    <vers num="4"> Duo ubera tua sicut duo hinnuli,
gemelli capreæ,
</vers>
    <vers num="5"> collum tuum sicut turris eburnea.
Oculi tui sicut piscinæ in Hesebon,
quæ sunt ad portam Bathrabbim;
nasus tuus sicut turris Libani,
quæ respicit contra Damascum.
</vers>
    <vers num="6"> Caput tuum ut Carmelus,
et comæ capitis tui sicut purpura;
rex vincitur cincinnis.
</vers>
    <vers num="7"> Quam pulchra es et quam decora,
carissima, in deliciis!
</vers>
    <vers num="8"> Statura tua assimilata est
palmæ,
et ubera tua botris.
</vers>
    <vers num="9"> Dixi: « Ascendam in
palmam
et apprehendam fructus eius ».
Et erunt ubera tua sicut botri vineæ,
et odor oris tui sicut malorum.
</vers>
    <vers num="10"> Guttur tuum sicut vinum optimum,
dignum dilecto meo ad potandum,
labiisque et dentibus illius ad ruminandum.
</vers>
    <vers num="11"> Ego dilecto meo,
et ad me appetitus eius.
</vers>
    <vers num="12"> Veni, dilecte mi, egrediamur in
agrum,
commoremur in villis;
</vers>
    <vers num="13"> mane properabimus ad vineas,
videbimus; si floruit vinea,
si flores aperiuntur,
si floruerunt mala punica;
ibi dabo tibi amores meos.
</vers>
    <vers num="14"> Mandragoræ dederunt odorem;
in portis nostris omnia poma optima,
nova et vetera,
dilecte mi, servavi tibi.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Quis mihi det te fratrem meum,
sugentem ubera matris meæ,
ut inveniam te foris et deosculer te,
et iam me nemo despiciat?
</vers>
    <vers num="2"> Apprehenderem te et ducerem in domum
matris meæ;
ibi me doceres,
et darem tibi poculum ex vino condito
et mustum malorum granatorum meorum.
</vers>
    <vers num="3"> Læva eius sub capite meo,
et dextera illius amplexatur me.
</vers>
    <vers num="4"> Adiuro vos, filiæ Ierusalem,
ne suscitetis neque evigilare faciatis dilectam,
donec ipsa velit.
</vers>
    <vers num="5"> Quæ est ista, quæ ascendit de
deserto
innixa super dilectum suum?
Sub arbore malo suscitavi te;
ibi parturivit te mater tua,
ibi parturivit te genetrix tua.
</vers>
    <vers num="6"> Pone me ut signaculum super cor
tuum,
ut signaculum super brachium tuum,
quia fortis est ut mors dilectio,
dura sicut infernus æmulatio;
lampades eius lampades ignis
atque flammæ divinæ.
</vers>
    <vers num="7"> Aquæ multæ non potuerunt
exstinguere caritatem,
nec flumina obruent illam;
si dederit homo omnem substantiam domus suæ pro dilectione,
quasi nihil despicient eum.
</vers>
    <vers num="8"> Soror nostra parva
et ubera non habet;
quid faciemus sorori nostræ
in die, quando alloquenda est?
</vers>
    <vers num="9"> Si murus est,
ædificemus super eum propugnacula argentea;
si ostium est,
compingamus illud tabulis cedrinis.
</vers>
    <vers num="10"> Ego murus,
et ubera mea sicut turris;
ex quo facta sum coram eo
quasi pacem reperiens.
</vers>
    <vers num="11"> Vinea fuit Salomoni
in Baalhamon.
Tradidit eam custodibus;
vir affert pro fructu eius
mille argenteos.
</vers>
    <vers num="12"> Vinea mea coram me est;
mille tibi, Salomon,
et ducenti his, qui custodiunt fructus eius.
</vers>
    <vers num="13"> Quæ habitas in hortis,
amici auscultant,
fac me audire vocem tuam.
</vers>
    <vers num="14"> Fuge, dilecte mi,
et assimilare capreæ
hinnuloque cervorum
super montes aromatum.</vers>
  </cap>
</romanliturgy>
