<?xml version="1.0" encoding="utf-8"?>
<romanliturgy lingua="la" elibro="hebr">
  <titulum>Epistula ad Hebræos</titulum>
  <subtitulum>Capitulum 1</subtitulum>
  <cap num="1">
    <vers num="1"> Multifariam et multis modis olim
Deus locutus patribus in prophetis,
</vers>
    <vers num="2"> in novissimis his diebus locutus est
nobis in Filio, quem constituit heredem universorum, per quem fecit
et sæcula;
</vers>
    <vers num="3"> qui, cum sit splendor gloriæ et
figura substantiæ eius et portet omnia verbo virtutis suæ,
purgatione peccatorum facta, consedit ad dexteram maiestatis in
excelsis,
</vers>
    <vers num="4"> tanto melior angelis effectus, quanto
differentius præ illis nomen hereditavit.
</vers>
    <vers num="5"> Cui enim dixit aliquando
angelorum:
 « Filius meus es tu;
 ego hodie genui te »
 et rursum: « Ego ero illi in patrem, et ipse erit mihi
in filium »?
</vers>
    <vers num="6"> Cum autem iterum introducit
primogenitum in orbem terræ, dicit:
 « Et adorent eum omnes angeli Dei ».
</vers>
    <vers num="7"> Et ad angelos quidem dicit:
 « Qui facit angelos suos spiritus
 et ministros suos flammam ignis »;
</vers>
    <vers num="8"> ad Filium autem:
 « Thronus tuus, Deus, in sæculum sæculi,
 et virga æquitatis virga regni tui.
</vers>
    <vers num="9"> Dilexisti iustitiam et odisti
iniquitatem,
 propterea unxit te Deus, Deus tuus,
 oleo exsultationis præ participibus tuis »
</vers>
    <vers num="10"> et:
 « Tu in principio, Domine, terram fundasti;
 et opera manuum tuarum sunt cæli.
</vers>
    <vers num="11"> Ipsi peribunt, tu autem
permanes;
 et omnes ut vestimentum veterascent,
</vers>
    <vers num="12"> et velut amictum involves eos,
 sicut vestimentum et mutabuntur.
 Tu autem idem es, et anni tui non deficient ».
</vers>
    <vers num="13"> Ad quem autem angelorum dixit
aliquando:
 « Sede a dextris meis,
 donec ponam inimicos tuos scabellum pedum tuorum »?
</vers>
    <vers num="14"> Nonne omnes sunt administratorii
spiritus, qui in ministerium mittuntur propter eos, qui hereditatem
capient salutis?</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Propterea abundantius oportet
observare nos ea, quæ audivimus, ne forte præterfluamus.
</vers>
    <vers num="2"> Si enim, qui per angelos dictus est,
sermo factus est firmus, et omnis prævaricatio et inobœdientia
accepit iustam mercedis retributionem,
</vers>
    <vers num="3"> quomodo nos effugiemus, si tantam
neglexerimus salutem? Quæ, cum initium accepisset enarrari per
Dominum, ab eis, qui audierunt, in nos confirmata est,
</vers>
    <vers num="4"> contestante Deo signis et portentis
et variis virtutibus et Spiritus Sancti distributionibus secundum
suam voluntatem.
</vers>
    <vers num="5"> Non enim angelis subiecit orbem
terræ futurum, de quo loquimur.
</vers>
    <vers num="6"> Testatus est autem in quodam loco
quis dicens:
 « Quid est homo, quod memor es eius,
 aut filius hominis, quoniam visitas eum?
</vers>
    <vers num="7"> Minuisti eum paulo minus ab
angelis,
 gloria et honore coronasti eum,
</vers>
    <vers num="8"> omnia subiecisti sub pedibus
eius ».
 In eo enim quod ei omnia subiecit, nihil dimisit non subiectibile
ei. Nunc autem necdum videmus omnia subiecta ei;
</vers>
    <vers num="9"> eum autem, qui paulo minus ab angelis
minoratus est, videmus Iesum propter passionem mortis gloria et
honore coronatum, ut gratia Dei pro omnibus gustaverit mortem.
</vers>
    <vers num="10"> Decebat enim eum, propter quem omnia
et per quem omnia, qui multos filios in gloriam adduxit, ducem
salutis eorum per passiones consummare.
</vers>
    <vers num="11"> Qui enim sanctificat et qui
sanctificantur, ex uno omnes; propter quam causam non erubescit
fratres eos vocare
</vers>
    <vers num="12"> dicens:
 « Nuntiabo nomen tuum fratribus meis,
 in medio ecclesiæ laudabo te»;
</vers>
    <vers num="13"> et iterum: « Ego ero
fidens in eum »;
 et iterum: « Ecce ego et pueri, quos mihi dedit
Deus ».
</vers>
    <vers num="14"> Quia ergo pueri communicaverunt
sanguini et carni, et ipse similiter participavit iisdem, ut per
mortem destrueret eum, qui habebat mortis imperium, id est
Diabolum,
</vers>
    <vers num="15"> et liberaret eos, qui timore mortis
per totam vitam obnoxii erant servituti.
</vers>
    <vers num="16"> Nusquam enim angelos apprehendit,
sed semen Abrahæ apprehendit.
</vers>
    <vers num="17"> Unde debuit per omnia fratribus
similari, ut misericors fieret et fidelis pontifex in iis,
 quæ sunt ad Deum, ut repropitiaret delicta populi;
</vers>
    <vers num="18"> in quo enim passus est ipse
tentatus, potens est eis, qui tentantur, auxiliari.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Unde, fratres sancti, vocationis
cælestis participes, considerate apostolum et pontificem
confessionis nostræ Iesum,
</vers>
    <vers num="2"> qui fidelis est ei, qui fecit illum,
sicut et Moyses in tota domo illius.
</vers>
    <vers num="3"> Amplioris enim gloriæ iste præ
Moyse dignus est habitus, quanto ampliorem honorem habet quam
domus, qui fabricavit illam.
</vers>
    <vers num="4"> Omnis namque domus fabricatur ab
aliquo; qui autem omnia fabricavit, Deus est.
</vers>
    <vers num="5"> Et Moyses quidem fidelis erat in tota
domo eius tamquam famulus in testimonium eorum, quæ dicenda
erant,
</vers>
    <vers num="6"> Christus vero tamquam Filius super
domum illius; cuius domus sumus nos, si fiduciam et gloriationem
spei retineamus.
</vers>
    <vers num="7"> Quapropter, sicut dicit Spiritus
Sanctus:
 « Hodie, si vocem eius audieritis,
</vers>
    <vers num="8"> nolite obdurare corda vestra sicut in
exacerbatione,
 secundum diem tentationis in deserto,
</vers>
    <vers num="9"> ubi tentaverunt me patres vestri in
probatione
 et viderunt opera mea
</vers>
    <vers num="10"> quadraginta annos. Propter quod
infensus fui generationi huic et dixi: Semper errant corde.
 Ipsi autem non cognoverunt vias meas;
</vers>
    <vers num="11"> sicut iuravi in ira mea:
 Non introibunt in requiem meam ».
</vers>
    <vers num="12"> Videte, fratres, ne forte sit in
aliquo vestrum cor malum incredulitatis discedendi a Deo vivo,
</vers>
    <vers num="13"> sed adhortamini vosmetipsos per
singulos dies, donec illud « hodie » vocatur,
ut non obduretur quis ex vobis fallacia peccati;
</vers>
    <vers num="14"> participes enim Christi effecti
sumus, si tamen initium substantiæ usque ad finem firmum
retineamus,
</vers>
    <vers num="15"> dum dicitur:
 « Hodie, si vocem eius audieritis,
 nolite obdurare corda vestra quemadmodum in illa
exacerbatione ».
</vers>
    <vers num="16"> Qui sunt enim qui audientes
exacerbaverunt? Nonne universi, qui profecti sunt ab Ægypto per
Moysen?
</vers>
    <vers num="17"> Quibus autem infensus fuit
quadraginta annos? Nonne illis, qui peccaverunt, quorum membra
ceciderunt in deserto?
</vers>
    <vers num="18"> Quibus autem iuravit non introire in
requiem ipsius, nisi illis, qui increduli fuerunt?
</vers>
    <vers num="19"> Et videmus quia non potuerunt
introire propter incredulitatem.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Timeamus ergo, ne forte, relicta
pollicitatione introeundi in requiem eius, existimetur aliquis ex
vobis deesse;
</vers>
    <vers num="2"> etenim et nobis evangelizatum est
quemadmodum et illis, sed non profuit illis sermo auditus, non
commixtis fide cum iis, qui audierant.
</vers>
    <vers num="3"> Ingredimur enim in requiem, qui
credidimus, quemadmodum dixit:
 « Sicut iuravi in ira mea:
 Non introibunt in requiem meam »,
 et quidem operibus ab institutione mundi factis.
</vers>
    <vers num="4"> Dixit enim quodam loco de die septima
sic: «Et requievit Deus die septima ab omnibus operibus
suis »;
</vers>
    <vers num="5"> et in isto rursum: « Non
introibunt in requiem meam ».
</vers>
    <vers num="6"> Quoniam ergo superest quosdam
introire in illam, et hi, quibus prioribus evangelizatum est, non
introierunt propter inobœdientiam,
</vers>
    <vers num="7"> iterum terminat diem quendam,
«  Hodie », in David dicendo post tantum
temporis, sicut supra dictum est:
 « Hodie, si vocem eius audieritis,
 nolite obdurare corda vestra ».
</vers>
    <vers num="8"> Nam, si eis Iesus requiem
præstitisset, non de alio loqueretur posthac die.
</vers>
    <vers num="9"> Itaque relinquitur sabbatismus populo
Dei;
</vers>
    <vers num="10"> qui enim ingressus est in requiem
eius, etiam ipse requievit ab operibus suis, sicut a suis Deus.
</vers>
    <vers num="11"> Festinemus ergo ingredi in illam
requiem, ut ne in idipsum quis incidat inobœdientiæ exemplum.
</vers>
    <vers num="12"> Vivus est enim Dei sermo et efficax
et penetrabilior omni gladio ancipiti et pertingens usque ad
divisionem animæ ac spiritus, compagum quoque et medullarum, et
discretor cogitationum et intentionum cordis;
</vers>
    <vers num="13"> et non est creatura invisibilis in
conspectu eius, omnia autem nuda et aperta sunt oculis eius, ad
quem nobis sermo.
</vers>
    <vers num="14"> Habentes ergo pontificem magnum, qui
penetravit cælos, Iesum Filium Dei, teneamus confessionem.
</vers>
    <vers num="15"> Non enim habemus pontificem, qui non
possit compati infirmitatibus nostris, tentatum autem per omnia
secundum similitudinem absque peccato;
</vers>
    <vers num="16"> adeamus ergo cum fiducia ad thronum
gratiæ, ut misericordiam consequamur et gratiam inveniamus in
auxilium opportunum.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Omnis namque pontifex ex hominibus
assumptus pro hominibus constituitur in his, quæ sunt ad Deum, ut
offerat dona et sacrificia pro peccatis;
</vers>
    <vers num="2"> qui æque condolere possit his, qui
ignorant et errant, quoniam et ipse circumdatus est infirmitate
</vers>
    <vers num="3"> et propter eam debet, quemadmodum et
pro populo, ita etiam pro semetipso offerre pro peccatis.
</vers>
    <vers num="4"> Nec quisquam sumit sibi illum
honorem, sed qui vocatur a Deo tamquam et Aaron.
</vers>
    <vers num="5"> Sic et Christus non semetipsum
glorificavit, ut pontifex fieret, sed qui locutus est ad eum:
 « Filius meus es tu;
 ego hodie genui te »;
</vers>
    <vers num="6"> quemadmodum et in alio dicit:
 « Tu es sacerdos in æternum secundum ordinem
Melchisedech ».
</vers>
    <vers num="7"> Qui in diebus carnis suæ, preces
supplicationesque ad eum, qui possit salvum illum a morte facere,
cum clamore valido et lacrimis offerens et exauditus pro sua
reverentia,
</vers>
    <vers num="8"> et quidem cum esset Filius, didicit
ex his, quæ passus est, obœdientiam;
</vers>
    <vers num="9"> et, consummatus, factus est omnibus
obœdientibus sibi auctor salutis æternæ,
</vers>
    <vers num="10"> appellatus a Deo pontifex iuxta
ordinem Melchisedech.
</vers>
    <vers num="11"> De quo grandis nobis sermo et
ininterpretabilis ad dicendum, quoniam segnes facti estis ad
audiendum.
</vers>
    <vers num="12"> Etenim cum deberetis magistri esse
propter tempus, rursum indigetis, ut vos doceat aliquis elementa
exordii sermonum Dei, et facti estis, quibus lacte opus sit, non
solido cibo.
</vers>
    <vers num="13"> Omnis enim, qui lactis est
particeps, expers est sermonis iustitiæ, parvulus enim est;
</vers>
    <vers num="14"> perfectorum autem est solidus cibus,
eorum, qui pro consuetudine exercitatos habent sensus ad
discretionem boni ac mali.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Quapropter prætermittentes
inchoationis Christi sermonem ad perfectionem feramur, non rursum
iacientes fundamentum pænitentiæ ab operibus mortuis et fidei ad
Deum,
</vers>
    <vers num="2"> baptismatum doctrinæ, impositionis
quoque manuum, ac resurrectionis mortuorum et iudicii æterni.
</vers>
    <vers num="3"> Et hoc faciemus, si quidem permiserit
Deus.
</vers>
    <vers num="4"> Impossibile est enim eos, qui semel
sunt illuminati, gustaverunt etiam donum cæleste et participes
sunt facti Spiritus Sancti
</vers>
    <vers num="5"> et bonum gustaverunt Dei verbum
virtutesque sæculi venturi
</vers>
    <vers num="6"> et prolapsi sunt, rursus renovari ad
pænitentiam, rursum crucifigentes sibimetipsis Filium Dei et
ostentui habentes.
</vers>
    <vers num="7"> Terra enim sæpe venientem super se
bibens imbrem et generans herbam opportunam illis, propter quos et
colitur, accipit benedictionem a Deo;
</vers>
    <vers num="8"> proferens autem spinas ac tribulos
reproba est et maledicto proxima, cuius finis in combustionem.
</vers>
    <vers num="9"> Confidimus autem de vobis,
dilectissimi, meliora et viciniora saluti, tametsi ita
loquimur;
</vers>
    <vers num="10"> non enim iniustus Deus, ut
obliviscatur operis vestri et dilectionis, quam ostendistis nomini
ipsius, qui ministrastis sanctis et ministratis.
</vers>
    <vers num="11"> Cupimus autem unumquemque vestrum
eandem ostentare sollicitudinem ad expletionem spei usque in
finem,
</vers>
    <vers num="12"> ut non segnes efficiamini, verum
imitatores eorum, qui fide et patientia hereditant
promissiones.
</vers>
    <vers num="13"> Abrahæ namque promittens Deus,
quoniam neminem habuit, per quem iuraret maiorem, iuravit per
semetipsum
</vers>
    <vers num="14"> dicens: « Utique
benedicens benedicam te et multiplicans multiplicabo
te »;
</vers>
    <vers num="15"> et sic longanimiter ferens adeptus
est repromissionem.
</vers>
    <vers num="16"> Homines enim per maiorem sui iurant,
et omnis controversiæ eorum finis ad confirmationem est
iuramentum;
</vers>
    <vers num="17"> in quo abundantius volens Deus
ostendere pollicitationis heredibus immobilitatem consilii sui, se
interposuit iure iurando,
</vers>
    <vers num="18"> ut per duas res immobiles, in quibus
impossibile est mentiri Deum, fortissimum solacium habeamus, qui
confugimus ad tenendam propositam spem;
</vers>
    <vers num="19"> quam sicut ancoram habemus animæ,
tutam ac firmam et incedentem usque in interiora velaminis,
</vers>
    <vers num="20"> ubi præcursor pro nobis introivit
Iesus, secundum ordinem Melchisedech pontifex factus in
æternum.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Hic enim Melchisedech, rex Salem,
sacerdos Dei summi, qui obviavit Abrahæ regresso a cæde regum et
benedixit ei,
</vers>
    <vers num="2"> cui et decimam omnium divisit
Abraham, primum quidem, qui interpretatur rex iustitiæ, deinde
autem et rex Salem, quod est rex Pacis,
</vers>
    <vers num="3"> sine patre, sine matre, sine
genealogia, neque initium dierum neque finem vitæ habens,
assimilatus autem Filio Dei, manet sacerdos in perpetuum.
</vers>
    <vers num="4"> Intuemini autem quantus sit hic, cui
et decimam dedit de præcipuis Abraham patriarcha.
</vers>
    <vers num="5"> Et illi quidem, qui de filiis Levi
sacerdotium accipiunt, mandatum habent decimas sumere a populo
secundum legem, id est a fratribus suis, quamquam et ipsi exierunt
de lumbis Abrahæ;
</vers>
    <vers num="6"> hic autem, cuius generatio non
annumeratur in eis, decimam sumpsit ab Abraham et eum, qui habebat
repromissiones, benedixit.
</vers>
    <vers num="7"> Sine ulla autem contradictione, quod
minus est, a meliore benedicitur.
</vers>
    <vers num="8"> Et hic quidem decimas morientes
homines sumunt; ibi autem testimonium accipiens quia vivit.
</vers>
    <vers num="9"> Et, ut ita dictum sit, per Abraham et
Levi, qui decimas accipit, decimatus est;
</vers>
    <vers num="10"> adhuc enim in lumbis patris erat,
quando obviavit ei Melchisedech.
</vers>
    <vers num="11"> Si ergo consummatio per sacerdotium
leviticum erat, populus enim sub ipso legem accepit, quid adhuc
necessarium secundum ordinem Melchisedech alium surgere sacerdotem
et non secundum ordinem Aaron dici?
</vers>
    <vers num="12"> Translato enim sacerdotio, necesse
est, ut et legis translatio fiat.
</vers>
    <vers num="13"> De quo enim hæc dicuntur, ex alia
tribu est, ex qua nullus altari præsto fuit;
</vers>
    <vers num="14"> manifestum enim quod ex Iuda ortus
sit Dominus noster, in quam tribum nihil de sacerdotibus Moyses
locutus est.
</vers>
    <vers num="15"> Et amplius adhuc manifestum est, si
secundum similitudinem Melchisedech exsurgit alius sacerdos,
</vers>
    <vers num="16"> qui non secundum legem mandati
carnalis factus est sed secundum virtutem vitæ insolubilis,
</vers>
    <vers num="17"> testimonium enim accipit:
 « Tu es sacerdos in æternum secundum ordinem
Melchisedech ».
</vers>
    <vers num="18"> Reprobatio quidem fit præcedentis
mandati propter infirmitatem eius et inutilitatem,
</vers>
    <vers num="19"> nihil enim ad perfectum adduxit lex;
introductio vero melioris spei, per quam proximamus ad Deum.
</vers>
    <vers num="20"> Et quantum non est sine iure
iurando; illi quidem sine iure iurando sacerdotes facti sunt,
</vers>
    <vers num="21"> hic autem cum iure iurando per eum,
qui dicit ad illum:
 « Iuravit Dominus et non pænitebit eum: Tu es sacerdos
in æternum »,
</vers>
    <vers num="22"> in tantum et melioris testamenti
sponsor factus est Iesus.
</vers>
    <vers num="23"> Et illi quidem plures facti sunt
sacerdotes, idcirco quod morte prohibebantur permanere;
</vers>
    <vers num="24"> hic autem eo quod manet in æternum,
intransgressibile habet sacerdotium;
</vers>
    <vers num="25"> unde et salvare in perpetuum potest
accedentes per semetipsum ad Deum, semper vivens ad interpellandum
pro eis.
</vers>
    <vers num="26"> Talis enim et decebat ut nobis esset
pontifex, sanctus, innocens, impollutus, segregatus a peccatoribus
et excelsior cælis factus;
</vers>
    <vers num="27"> qui non habet necessitatem cotidie,
quemadmodum pontifices, prius pro suis delictis hostias offerre,
deinde pro populi; hoc enim fecit semel semetipsum offerendo.
</vers>
    <vers num="28"> Lex enim homines constituit
pontifices infirmitatem habentes; sermo autem iuris iurandi, quod
post legem est, Filium in æternum consummatum.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Caput autem super ea, quæ
dicuntur: talem habemus pontificem, qui consedit in dextera throni
Maiestatis in cælis,
</vers>
    <vers num="2"> sanctorum minister et tabernaculi
veri, quod fixit Dominus, non homo.
</vers>
    <vers num="3"> Omnis enim pontifex ad offerenda
munera et hostias constituitur; unde necesse erat et hunc habere
aliquid, quod offerret.
</vers>
    <vers num="4"> Si ergo esset super terram, nec esset
sacerdos, cum sint qui offerant secundum legem munera;
</vers>
    <vers num="5"> qui figuræ et umbræ deserviunt
cælestium, sicut responsum est Moysi, cum consummaturus esset
tabernaculum: « Vide enim, inquit, omnia facies secundum
exemplar, quod tibi ostensum est in monte ».
</vers>
    <vers num="6"> Nunc autem differentius sortitus est
ministerium, quanto et melioris testamenti mediator est, quod in
melioribus repromissionibus sancitum est.
</vers>
    <vers num="7"> Nam si illud prius culpa vacasset,
non secundi locus inquireretur;
</vers>
    <vers num="8"> vituperans enim eos dicit:
« Ecce dies veniunt, dicit Dominus, et consummabo super
domum Israel et super domum Iudæ testamentum novum;
</vers>
    <vers num="9"> non secundum testamentum, quod feci
patribus eorum in die, qua apprehendi manum illorum, ut educerem
illos de terra Ægypti; quoniam ipsi non permanserunt in testamento
meo, et ego neglexi eos, dicit Dominus.
</vers>
    <vers num="10"> Quia hoc est testamentum, quod
testabor domui Israel post dies illos, dicit Dominus, dando leges
meas in mentem eorum, et in corde eorum superscribam eas; et ero
eis in Deum, et ipsi erunt mihi in populum.
</vers>
    <vers num="11"> Et non docebit unusquisque civem
suum, et unusquisque fratrem suum dicens: «Cognosce
Dominum»; quoniam omnes scient me, a minore usque ad maiorem
eorum,
</vers>
    <vers num="12"> quia propitius ero iniquitatibus
eorum et peccatorum illorum iam non memorabor ».
</vers>
    <vers num="13"> Dicendo
« novum » veteravit prius; quod autem
antiquatur et senescit, prope interitum est.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Habuit ergo et prius præcepta
cultus et Sanctum huius sæculi.
</vers>
    <vers num="2"> Tabernaculum enim præparatum est
primum, in quo inerat candelabrum et mensa et propositio panum,
quod dicitur Sancta;
</vers>
    <vers num="3"> post secundum autem velamentum,
tabernaculum, quod dicitur Sancta Sanctorum,
</vers>
    <vers num="4"> aureum habens turibulum et arcam
testamenti circumtectam ex omni parte auro, in qua urna aurea
habens manna et virga Aaron, quæ fronduerat, et tabulæ
testamenti,
</vers>
    <vers num="5"> superque eam cherubim gloriæ
obumbrantia propitiatorium; de quibus non est modo dicendum per
singula.
</vers>
    <vers num="6"> His vero ita præparatis, in prius
quidem tabernaculum semper intrant sacerdotes sacrorum officia
consummantes;
</vers>
    <vers num="7"> in secundum autem semel in anno solus
pontifex, non sine sanguine, quem offert pro suis et populi
ignorantiis;
</vers>
    <vers num="8"> hoc significante Spiritu Sancto,
nondum propalatam esse sanctorum viam, adhuc priore tabernaculo
habente statum;
</vers>
    <vers num="9"> quæ parabola est temporis instantis,
iuxta quam munera et hostiæ offeruntur, quæ non possunt iuxta
conscientiam perfectum facere servientem,
</vers>
    <vers num="10"> solummodo in cibis et in potibus et
variis baptismis, quæ sunt præcepta carnis usque ad tempus
correctionis imposita.
</vers>
    <vers num="11"> Christus autem cum advenit pontifex
futurorum bonorum, per amplius et perfectius tabernaculum, non
manufactum, id est non huius creationis,
</vers>
    <vers num="12"> neque per sanguinem hircorum et
vitulorum sed per proprium sanguinem introivit semel in Sancta,
æterna redemptione inventa.
</vers>
    <vers num="13"> Si enim sanguis hircorum et taurorum
et cinis vitulæ aspersus inquinatos sanctificat ad emundationem
carnis,
</vers>
    <vers num="14"> quanto magis sanguis Christi, qui
per Spiritum æternum semetipsum obtulit immaculatum Deo, emundabit
conscientiam nostram ab operibus mortuis ad serviendum Deo
viventi.
</vers>
    <vers num="15"> Et ideo novi testamenti mediator
est, ut, morte intercedente in redemptionem earum prævaricationum,
quæ erant sub priore testamento, repromissionem accipiant, qui
vocati sunt æternæ hereditatis.
</vers>
    <vers num="16"> Ubi enim testamentum, mors necesse
est afferatur testatoris;
</vers>
    <vers num="17"> testamentum autem in mortuis est
confirmatum, nondum enim valet, dum vivit, qui testatus est.
</vers>
    <vers num="18"> Unde ne prius quidem sine sanguine
dedicatum est;
</vers>
    <vers num="19"> enuntiato enim omni mandato secundum
legem a Moyse universo populo, accipiens sanguinem vitulorum et
hircorum cum aqua et lana coccinea et hyssopo, ipsum librum et
omnem populum aspersit
</vers>
    <vers num="20"> dicens: « Hic sanguis
testamenti, quod mandavit ad vos Deus »;
</vers>
    <vers num="21"> etiam tabernaculum et omnia vasa
ministerii sanguine similiter aspersit.
</vers>
    <vers num="22"> Et omnia pæne in sanguine mundantur
secundum legem, et sine sanguinis effusione non fit remissio.
</vers>
    <vers num="23"> Necesse erat ergo figuras quidem
cælestium his mundari, ipsa autem cælestia melioribus hostiis
quam istis.
</vers>
    <vers num="24"> Non enim in manufacta Sancta
Christus introivit, quæ sunt similitudo verorum, sed in ipsum
cælum, ut appareat nunc vultui Dei pro nobis;
</vers>
    <vers num="25"> neque ut sæpe offerat semetipsum,
quemadmodum pontifex intrat in Sancta per singulos annos in
sanguine alieno.
</vers>
    <vers num="26"> Alioquin oportebat eum frequenter
pati ab origine mundi; nunc autem semel in consummatione sæculorum
ad destitutionem peccati per sacrificium sui manifestatus est.
</vers>
    <vers num="27"> Et quemadmodum statutum est
hominibus semel mori, post hoc autem iudicium,
</vers>
    <vers num="28"> sic et Christus, semel oblatus ad
multorum auferenda peccata, secundo sine peccato apparebit
exspectantibus se in salutem.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Umbram enim habens lex bonorum
futurorum, non ipsam imaginem rerum, per singulos annos iisdem
ipsis hostiis, quas offerunt indesinenter, numquam potest
accedentes perfectos facere.
</vers>
    <vers num="2"> Alioquin nonne cessassent offerri,
ideo quod nullam haberent ultra conscientiam peccatorum cultores
semel mundati?
</vers>
    <vers num="3"> Sed in ipsis commemoratio peccatorum
per singulos annos fit.
</vers>
    <vers num="4"> Impossibile enim est sanguinem
taurorum et hircorum auferre peccata.
</vers>
    <vers num="5"> Ideo ingrediens mundum dicit:
 « Hostiam et oblationem noluisti,
 corpus autem aptasti mihi;
</vers>
    <vers num="6"> holocautomata et sacrificia pro
peccato
 non tibi placuerunt.
</vers>
    <vers num="7"> Tunc dixi: Ecce venio,
 in capitulo libri scriptum est de me,
 ut faciam, Deus, voluntatem tuam ».
</vers>
    <vers num="8"> Superius dicens: « Hostias
et oblationes et holocautomata et sacrificia pro peccato noluisti,
nec placuerunt tibi », quæ secundum legem
offeruntur,
</vers>
    <vers num="9"> tunc dixit: « Ecce venio,
ut faciam voluntatem tuam ». Aufert primum, ut secundum
statuat;
</vers>
    <vers num="10"> in qua voluntate sanctificati sumus
per oblationem corporis Christi Iesu in semel.
</vers>
    <vers num="11"> Et omnis quidem sacerdos stat
cotidie ministrans et easdem sæpe offerens hostias, quæ numquam
possunt auferre peccata.
</vers>
    <vers num="12"> Hic autem, una pro peccatis oblata
hostia, in sempiternum consedit in dextera Dei,
</vers>
    <vers num="13"> de cetero exspectans, donec ponantur
inimici eius scabellum pedum eius;
</vers>
    <vers num="14"> una enim oblatione consummavit in
sempiternum eos, qui sanctificantur.
</vers>
    <vers num="15"> Testificatur autem nobis et Spiritus
Sanctus; postquam enim dixit:
</vers>
    <vers num="16"> « Hoc est testamentum,
quod testabor ad illos post dies illos, dicit Dominus, dando leges
meas in cordibus eorum, et in mente eorum superscribam eas;
</vers>
    <vers num="17"> et peccatorum eorum et iniquitatum
eorum iam non recordabor amplius ».
</vers>
    <vers num="18"> Ubi autem horum remissio, iam non
oblatio pro peccato.
</vers>
    <vers num="19"> Habentes itaque, fratres, fiduciam
in introitum Sanctorum in sanguine Iesu,
</vers>
    <vers num="20"> quam initiavit nobis viam novam et
viventem per velamen, id est carnem suam,
</vers>
    <vers num="21"> et sacerdotem magnum super domum
Dei,
</vers>
    <vers num="22"> accedamus cum vero corde in
plenitudine fidei, aspersi corda a conscientia mala et abluti
corpus aqua munda;
</vers>
    <vers num="23"> teneamus spei confessionem
indeclinabilem, fidelis enim est, qui repromisit;
</vers>
    <vers num="24"> et consideremus invicem in
provocationem caritatis et bonorum operum,
</vers>
    <vers num="25"> non deserentes congregationem
nostram, sicut est consuetudinis quibusdam, sed exhortantes, et
tanto magis quanto videtis appropinquantem diem.
</vers>
    <vers num="26"> Voluntarie enim peccantibus nobis,
post acceptam notitiam veritatis, iam non relinquitur pro peccatis
hostia,
</vers>
    <vers num="27"> terribilis autem quædam exspectatio
iudicii, et ignis æmulatio, quæ consumptura est adversarios.
</vers>
    <vers num="28"> Irritam quis faciens legem Moysis,
sine ulla miseratione duobus vel tribus testibus moritur;
</vers>
    <vers num="29"> quanto deteriora putatis merebitur
supplicia, qui Filium Dei conculcaverit et sanguinem testamenti
communem duxerit, in quo sanctificatus est, et Spiritui gratiæ
contumeliam fecerit?
</vers>
    <vers num="30"> Scimus enim eum, qui dixit:
« Mihi vindicta, ego retribuam »; et iterum:
« Iudicabit Dominus populum suum ».
</vers>
    <vers num="31"> Horrendum est incidere in manus Dei
viventis.
</vers>
    <vers num="32"> Rememoramini autem pristinos dies,
in quibus illuminati magnum certamen sustinuistis passionum,
</vers>
    <vers num="33"> in altero quidem opprobriis et
tribulationibus spectaculum facti, in altero autem socii taliter
conversantium effecti;
</vers>
    <vers num="34"> nam et vinctis compassi estis et
rapinam bonorum vestrorum cum gaudio suscepistis, cognoscentes vos
habere meliorem substantiam et manentem.
</vers>
    <vers num="35"> Nolite itaque abicere confidentiam
vestram, quæ magnam habet remunerationem;
</vers>
    <vers num="36"> patientia enim vobis necessaria est,
ut voluntatem Dei facientes reportetis promissionem.
</vers>
    <vers num="37"> Adhuc enim modicum quantulum,
 qui venturus est, veniet et non tardabit.
</vers>
    <vers num="38"> Iustus autem meus ex fide vivet;
 quod si subtraxerit se,
 non sibi complacet in eo anima mea.
</vers>
    <vers num="39"> Nos autem non sumus subtractionis in
perditionem, sed fidei in acquisitionem animæ.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Est autem fides sperandorum
substantia, rerum argumentum non apparentium.
</vers>
    <vers num="2"> In hac enim testimonium consecuti
sunt seniores.
</vers>
    <vers num="3"> Fide intellegimus aptata esse sæcula
verbo Dei, ut ex invisibilibus visibilia facta sint.
</vers>
    <vers num="4"> Fide ampliorem hostiam Abel quam Cain
obtulit Deo, per quam testimonium consecutus est esse iustus,
testimonium perhibente muneribus eius Deo; et per illam defunctus
adhuc loquitur.
</vers>
    <vers num="5"> Fide Henoch translatus est, ne
videret mortem, et non inveniebatur, quia transtulit illum Deus;
ante translationem enim testimonium accepit placuisse Deo.
</vers>
    <vers num="6"> Sine fide autem impossibile placere;
credere enim oportet accedentem ad Deum quia est et inquirentibus
se remunerator fit.
</vers>
    <vers num="7"> Fide Noe, responso accepto de his,
quæ adhuc non videbantur, reveritus aptavit arcam in salutem domus
suæ; per quam damnavit mundum, et iustitiæ, quæ secundum fidem
est, heres est institutus.
</vers>
    <vers num="8"> Fide vocatus Abraham obœdivit in
locum exire, quem accepturus erat in hereditatem; et exivit
nesciens quo iret.
</vers>
    <vers num="9"> Fide peregrinatus est in terra
promissionis tamquam in aliena, in casulis habitando cum Isaac et
Iacob, coheredibus promissionis eiusdem;
</vers>
    <vers num="10"> exspectabat enim fundamenta habentem
civitatem, cuius artifex et conditor Deus.
</vers>
    <vers num="11"> Fide — et ipsa Sara sterilis
— virtutem in conceptionem seminis accepit etiam præter
tempus ætatis, quoniam fidelem credidit esse, qui promiserat;
</vers>
    <vers num="12"> propter quod et ab uno orti sunt, et
hoc emortuo, tamquam sidera cæli in multitudine, et sicut arena,
quæ est ad oram maris, innumerabilis.
</vers>
    <vers num="13"> Iuxta fidem defuncti sunt omnes
isti, non acceptis promissionibus, sed a longe eas aspicientes et
salutantes, et confitentes quia peregrini et hospites sunt supra
terram;
</vers>
    <vers num="14"> qui enim hæc dicunt, significant se
patriam inquirere.
</vers>
    <vers num="15"> Et si quidem illius meminissent, de
qua exierant, habebant utique tempus revertendi;
</vers>
    <vers num="16"> nunc autem meliorem appetunt, id est
cælestem. Ideo non confunditur Deus vocari Deus eorum, paravit
enim illis civitatem.
</vers>
    <vers num="17"> Fide obtulit Abraham Isaac, cum
tentaretur; et unigenitum offerebat ille, qui susceperat
promissiones,
</vers>
    <vers num="18"> ad quem dictum erat: « In
Isaac vocabitur tibi semen »,
</vers>
    <vers num="19"> arbitratus quia et a mortuis
suscitare potens est Deus; unde eum et in parabola reportavit.
</vers>
    <vers num="20"> Fide et de futuris benedixit Isaac
Iacob et Esau.
</vers>
    <vers num="21"> Fide Iacob moriens singulis filiorum
Ioseph benedixit et adoravit super fastigium virgæ suæ.
</vers>
    <vers num="22"> Fide Ioseph moriens de profectione
filiorum Israel memoratus est et de ossibus suis mandavit.
</vers>
    <vers num="23"> Fide Moyses natus occultatus est
mensibus tribus a parentibus suis, eo quod vidissent formosum
infantem et non timuerunt regis edictum.
</vers>
    <vers num="24"> Fide Moyses grandis factus negavit
se dici filium filiæ pharaonis,
</vers>
    <vers num="25"> magis eligens affligi cum populo Dei
quam temporalem peccati habere iucunditatem,
</vers>
    <vers num="26"> maiores divitias æstimans thesauris
Ægypti improperium Christi; aspiciebat enim in remunerationem.
</vers>
    <vers num="27"> Fide reliquit Ægyptum non veritus
animositatem regis, invisibilem enim tamquam videns sustinuit.
</vers>
    <vers num="28"> Fide celebravit Pascha et sanguinis
effusionem, ne, qui vastabat primogenita, tangeret ea.
</vers>
    <vers num="29"> Fide transierunt mare Rubrum tamquam
per aridam terram, quod experti Ægyptii devorati sunt.
</vers>
    <vers num="30"> Fide muri Iericho ruerunt circuiti
diebus septem.
</vers>
    <vers num="31"> Fide Rahab meretrix non periit cum
incredulis, quia exceperat exploratores cum pace.
</vers>
    <vers num="32"> Et quid adhuc dicam? Deficiet enim
me tempus enarrantem de Gedeon, Barac, Samson, Iephte, David et
Samuel atque prophetis,
</vers>
    <vers num="33"> qui per fidem devicerunt regna,
operati sunt iustitiam, adepti sunt repromissiones, obturaverunt
ora leonum,
</vers>
    <vers num="34"> exstinxerunt impetum ignis,
effugerunt aciem gladii, convaluerunt de infirmitate, fortes facti
sunt in bello, castra verterunt exterorum;
</vers>
    <vers num="35"> acceperunt mulieres de resurrectione
mortuos suos; alii autem distenti sunt, non suscipientes
redemptionem, ut meliorem invenirent resurrectionem;
</vers>
    <vers num="36"> alii vero ludibria et verbera
experti sunt, insuper et vincula et carcerem;
</vers>
    <vers num="37"> lapidati sunt, secti sunt, in
occisione gladii mortui sunt, circumierunt in melotis, in pellibus
caprinis, egentes, angustiati, afflicti,
</vers>
    <vers num="38"> quibus dignus non erat mundus, in
solitudinibus errantes et montibus et speluncis et in cavernis
terræ.
</vers>
    <vers num="39"> Et hi omnes testimonium per fidem
consecuti non reportaverunt promissionem,
</vers>
    <vers num="40"> Deo pro nobis melius aliquid
providente, ut ne sine nobis consummarentur.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Ideoque et nos tantam habentes
circumpositam nobis nubem testium, deponentes omne pondus et
circumstans nos peccatum, per patientiam curramus propositum nobis
certamen,
</vers>
    <vers num="2"> aspicientes in ducem fidei et
consummatorem Iesum, qui pro gaudio sibi proposito sustinuit
crucem, confusione contempta, atque in dextera throni Dei
sedet.
</vers>
    <vers num="3"> Recogitate enim eum, qui talem
sustinuit a peccatoribus adversum semetipsum contradictionem, ut ne
fatigemini animis vestris deficientes.
</vers>
    <vers num="4"> Nondum usque ad sanguinem restitistis
adversus peccatum repugnantes;
</vers>
    <vers num="5"> et obliti estis exhortationis, quæ
vobis tamquam filiis loquitur:
 « Fili mi, noli neglegere disciplinam Domini
 neque deficias, dum ab eo argueris:
</vers>
    <vers num="6"> quem enim diligit, Dominus
castigat,
 flagellat autem omnem filium, quem recipit ».
</vers>
    <vers num="7"> Ad disciplinam suffertis; tamquam
filios vos tractat Deus. Quis enim filius, quem non corripit
pater?
</vers>
    <vers num="8"> Quod si extra disciplinam estis,
cuius participes facti sunt omnes, ergo adulterini et non filii
estis!
</vers>
    <vers num="9"> Deinde patres quidem carnis nostræ
habebamus eruditores et reverebamur; non multo magis obtemperabimus
Patri spirituum et vivemus?
</vers>
    <vers num="10"> Et illi quidem ad tempus paucorum
dierum, secundum quod videbatur illis, castigabant; hic autem ad
id, quod utile est ad participandam sanctitatem eius.
</vers>
    <vers num="11"> Omnis autem disciplina in præsenti
quidem videtur non esse gaudii sed mæroris; postea autem fructum
pacificum exercitatis per eam reddit iustitiæ.
</vers>
    <vers num="12"> Propter quod remissas manus et
soluta genua erigite
</vers>
    <vers num="13"> et gressus rectos facite pedibus
vestris, ut, quod claudum est, non extorqueatur, magis autem
sanetur.
</vers>
    <vers num="14"> Pacem sectamini cum omnibus et
sanctificationem, sine qua nemo videbit Dominum,
</vers>
    <vers num="15"> providentes, ne quis desit gratiæ
Dei, ne qua radix amaritudinis sursum germinans perturbet, et per
illam inquinentur multi;
</vers>
    <vers num="16"> ne quis fornicator aut profanus ut
Esau, qui propter unam escam vendidit primogenita sua.
</vers>
    <vers num="17"> Scitis enim quoniam et postea
cupiens hereditare benedictionem reprobatus est; non enim invenit
pænitentiæ locum, quamquam cum lacrimis inquisisset eam.
</vers>
    <vers num="18"> Non enim accessistis ad tractabilem
et ardentem ignem et turbinem et caliginem et procellam
</vers>
    <vers num="19"> et tubæ sonum et vocem verborum,
quam qui audierunt, recusaverunt, ne ultra eis fieret verbum;
</vers>
    <vers num="20"> non enim portabant mandatum:
« Et si bestia tetigerit montem, lapidabitur»;
</vers>
    <vers num="21"> et ita terribile erat, quod
videbatur, Moyses dixit: « Exterritus sum et
tremebundus ».
</vers>
    <vers num="22"> Sed accessistis ad Sion montem et
civitatem Dei viventis, Ierusalem cælestem, et multa milia
angelorum, frequentiam
</vers>
    <vers num="23"> et ecclesiam primogenitorum, qui
conscripti sunt in cælis, et iudicem Deum omnium et spiritus
iustorum, qui consummati sunt,
</vers>
    <vers num="24"> et testamenti novi mediatorem Iesum
et sanguinem aspersionis, melius loquentem quam Abel.
</vers>
    <vers num="25"> Videte, ne recusetis loquentem; si
enim illi non effugerunt recusantes eum, qui super terram
loquebatur, multo magis nos, qui de cælis loquentem avertimus;
</vers>
    <vers num="26"> cuius vox movit terram tunc, modo
autem pronuntiavit dicens: « Adhuc semel ego movebo non
solum terram sed et cælum ».
</vers>
    <vers num="27"> Hoc autem « adhuc
semel » declarat mobilium translationem tamquam
factorum, ut maneant ea, quæ sunt immobilia.
</vers>
    <vers num="28"> Itaque, regnum immobile
suscipientes, habeamus gratiam, per quam serviamus placentes Deo
cum reverentia et metu;
</vers>
    <vers num="29"> etenim Deus noster ignis consumens
est.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Caritas fraternitatis maneat.
</vers>
    <vers num="2"> Hospitalitatem nolite oblivisci; per
hanc enim quidam nescientes hospitio receperunt angelos.
</vers>
    <vers num="3"> Mementote vinctorum tamquam simul
vincti, laborantium tamquam et ipsi in corpore morantes.
</vers>
    <vers num="4"> Honorabile conubium in omnibus, et
torus immaculatus; fornicatores enim et adulteros iudicabit
Deus.
</vers>
    <vers num="5"> Sint mores sine avaritia; contenti
præsentibus. Ipse enim dixit: « Non te deseram neque
derelinquam »,
</vers>
    <vers num="6"> ita ut confidenter dicamus:
 « Dominus mihi adiutor est, non timebo; quid faciet
mihi homo? ».
</vers>
    <vers num="7"> Mementote præpositorum vestrorum,
qui vobis locuti sunt verbum Dei; quorum intuentes exitum
conversationis, imitamini fidem.
</vers>
    <vers num="8"> Iesus Christus heri et hodie idem, et
in sæcula!
</vers>
    <vers num="9"> Doctrinis variis et peregrinis nolite
abduci; optimum enim est gratia stabiliri cor, non escis, quæ non
profuerunt ambulantibus in eis.
</vers>
    <vers num="10"> Habemus altare, de quo edere non
habent potestatem, qui tabernaculo deserviunt.
</vers>
    <vers num="11"> Quorum enim animalium infertur
sanguis pro peccato in Sancta per pontificem, horum corpora
cremantur extra castra.
</vers>
    <vers num="12"> Propter quod et Iesus, ut
sanctificaret per suum sanguinem populum, extra portam passus
est.
</vers>
    <vers num="13"> Exeamus igitur ad eum extra castra,
improperium eius portantes;
</vers>
    <vers num="14"> non enim habemus hic manentem
civitatem, sed futuram inquirimus.
</vers>
    <vers num="15"> Per ipsum ergo offeramus hostiam
laudis semper Deo, id est fructum labiorum confitentium nomini
eius.
</vers>
    <vers num="16"> Beneficientiæ autem et communionis
nolite oblivisci; talibus enim hostiis oblectatur Deus.
</vers>
    <vers num="17"> Obœdite præpositis vestris et
subiacete eis; ipsi enim pervigilant pro animabus vestris quasi
rationem reddituri, ut cum gaudio hoc faciant et non gementes; hoc
enim non expedit vobis.
</vers>
    <vers num="18"> Orate pro nobis; confidimus enim
quia bonam conscientiam habemus, in omnibus bene volentes
conversari.
</vers>
    <vers num="19"> Amplius autem deprecor vos hoc
facere, ut quo celerius restituar vobis.
</vers>
    <vers num="20"> Deus autem pacis, qui eduxit de
mortuis pastorem magnum ovium in sanguine testamenti æterni,
Dominum nostrum Iesum,
</vers>
    <vers num="21"> aptet vos in omni bono, ut faciatis
voluntatem eius, faciens in nobis, quod placeat coram se per Iesum
Christum, cui gloria in sæcula sæculorum. Amen.
</vers>
    <vers num="22"> Rogo autem vos, fratres, sufferte
sermonem exhortationis; etenim perpaucis scripsi vobis.
</vers>
    <vers num="23"> Cognoscite fratrem nostrum Timotheum
dimissum esse; cum quo, si celerius venerit, videbo vos.
</vers>
    <vers num="24"> Salutate omnes præpositos vestros
et omnes sanctos. Salutant vos, qui de Italia sunt.
</vers>
    <vers num="25"> Gratia cum omnibus vobis.</vers>
  </cap>
</romanliturgy>
