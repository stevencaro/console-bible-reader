<?xml version="1.0" encoding="utf-8"?>
<romanliturgy lingua="la" elibro="1cor">
  <titulum>Epistula I ad Corinthios</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus, vocatus apostolus Christi
Iesu per voluntatem Dei, et Sosthenes frater
</vers>
    <vers num="2"> ecclesiæ Dei, quæ est Corinthi,
sanctificatis in Christo Iesu, vocatis sanctis cum omnibus, qui
invocant nomen Domini nostri Iesu Christi in omni loco ipsorum et
nostro:
</vers>
    <vers num="3"> gratia vobis et pax a Deo Patre
nostro et Domino Iesu Christo.
</vers>
    <vers num="4"> Gratias ago Deo meo semper pro vobis
in gratia Dei, quæ data est vobis in Christo Iesu,
</vers>
    <vers num="5"> quia in omnibus divites facti estis
in illo, in omni verbo et in omni scientia,
</vers>
    <vers num="6"> sicut testimonium Christi confirmatum
est in vobis,
</vers>
    <vers num="7"> ita ut nihil vobis desit in ulla
donatione, exspectantibus revelationem Domini nostri Iesu
Christi;
</vers>
    <vers num="8"> qui et confirmabit vos usque ad finem
sine crimine in die Domini nostri Iesu Christi.
</vers>
    <vers num="9"> Fidelis Deus, per quem vocati estis
in communionem Filii eius Iesu Christi Domini nostri.
</vers>
    <vers num="10"> Obsecro autem vos, fratres, per
nomen Domini nostri Iesu Christi, ut idipsum dicatis omnes, et non
sint in vobis schismata, sitis autem perfecti in eodem sensu et in
eadem sententia.
</vers>
    <vers num="11"> Significatum est enim mihi de vobis,
fratres mei, ab his, qui sunt Chloes, quia contentiones inter vos
sunt.
</vers>
    <vers num="12"> Hoc autem dico, quod unusquisque
vestrum dicit: « Ego quidem sum Pauli »,
« Ego autem Apollo », « Ego vero
Cephæ », « Ego autem
Christi ».
</vers>
    <vers num="13"> Divisus est Christus? Numquid Paulus
crucifixus est pro vobis, aut in nomine Pauli baptizati estis?
</vers>
    <vers num="14"> Gratias ago Deo quod neminem vestrum
baptizavi, nisi Crispum et Gaium,
</vers>
    <vers num="15"> ne quis dicat quod in nomine meo
baptizati sitis.
</vers>
    <vers num="16"> Baptizavi autem et Stephanæ domum;
ceterum nescio si quem alium baptizaverim.
</vers>
    <vers num="17"> Non enim misit me Christus
baptizare, sed evangelizare; non in sapientia verbi, ut non
evacuetur crux Christi.
</vers>
    <vers num="18"> Verbum enim crucis pereuntibus
quidem stultitia est; his autem, qui salvi fiunt, id est nobis,
virtus Dei est.
</vers>
    <vers num="19"> Scriptum est enim:
« Perdam sapientiam sapientium
et prudentiam prudentium reprobabo ».
</vers>
    <vers num="20"> Ubi sapiens? Ubi scriba? Ubi
conquisitor huius sæculi? Nonne stultam fecit Deus sapientiam
huius mundi?
</vers>
    <vers num="21"> Nam quia in Dei sapientia non
cognovit mundus per sapientiam Deum, placuit Deo per stultitiam
prædicationis salvos facere credentes.
</vers>
    <vers num="22"> Quoniam et Iudæi signa petunt, et
Græci sapientiam quærunt,
</vers>
    <vers num="23"> nos autem prædicamus Christum
crucifixum, Iudæis quidem scandalum, gentibus autem
stultitiam;
</vers>
    <vers num="24"> ipsis autem vocatis, Iudæis atque
Græcis, Christum Dei virtutem et Dei sapientiam;
</vers>
    <vers num="25"> quia quod stultum est Dei,
sapientius est hominibus, et, quod infirmum est Dei, fortius est
hominibus.
</vers>
    <vers num="26"> Videte enim vocationem vestram,
fratres; quia non multi sapientes secundum carnem, non multi
potentes, non multi nobiles;
</vers>
    <vers num="27"> sed, quæ stulta sunt mundi, elegit
Deus, ut confundat sapientes, et infirma mundi elegit Deus, ut
confundat fortia,
</vers>
    <vers num="28"> et ignobilia mundi et contemptibilia
elegit Deus, quæ non sunt, ut ea, quæ sunt, destrueret,
</vers>
    <vers num="29"> ut non glorietur omnis caro in
conspectu Dei.
</vers>
    <vers num="30"> Ex ipso autem vos estis in Christo
Iesu, qui factus est sapientia nobis a Deo et iustitia et
sanctificatio et redemptio,
</vers>
    <vers num="31"> ut quemadmodum scriptum est:
« Qui gloriatur, in Domino glorietur ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et ego, cum venissem ad vos,
fratres, veni non per sublimitatem sermonis aut sapientiæ
annuntians vobis mysterium Dei.
</vers>
    <vers num="2"> Non enim iudicavi scire me aliquid
inter vos nisi Iesum Christum et hunc crucifixum.
</vers>
    <vers num="3"> Et ego in infirmitate et timore et
tremore multo fui apud vos,
</vers>
    <vers num="4"> et sermo meus et prædicatio mea non
in persuasibilibus sapientiæ verbis sed in ostensione Spiritus et
virtutis,
</vers>
    <vers num="5"> ut fides vestra non sit in sapientia
hominum sed in virtute Dei.
</vers>
    <vers num="6"> Sapientiam autem loquimur inter
perfectos, sapientiam vero non huius sæculi neque principum huius
sæculi, qui destruuntur,
</vers>
    <vers num="7"> sed loquimur Dei sapientiam in
mysterio, quæ abscondita est, quam prædestinavit Deus ante
sæcula in gloriam nostram,
</vers>
    <vers num="8"> quam nemo principum huius sæculi
cognovit; si enim cognovissent, numquam Dominum gloriæ
crucifixissent.
</vers>
    <vers num="9"> Sed sicut scriptum est:
« Quod oculus non vidit, nec auris audivit, nec in cor
hominis ascendit, quæ præparavit Deus his, qui diligunt
illum ».
</vers>
    <vers num="10"> Nobis autem revelavit Deus per
Spiritum; Spiritus enim omnia scrutatur, etiam profunda Dei.
</vers>
    <vers num="11"> Quis enim scit hominum, quæ sint
hominis, nisi spiritus hominis, qui in ipso est? Ita et, quæ Dei
sunt, nemo cognovit nisi Spiritus Dei.
</vers>
    <vers num="12"> Nos autem non spiritum mundi
accepimus, sed Spiritum, qui ex Deo est, ut sciamus, quæ a Deo
donata sunt nobis;
</vers>
    <vers num="13"> quæ et loquimur non in doctis
humanæ sapientiæ sed in doctis Spiritus verbis, spiritalibus
spiritalia comparantes.
</vers>
    <vers num="14"> Animalis autem homo non percipit,
quæ sunt Spiritus Dei, stultitia enim sunt illi, et non potest
intellegere, quia spiritaliter examinantur;
</vers>
    <vers num="15"> spiritalis autem iudicat omnia, et
ipse a nemine iudicatur.
</vers>
    <vers num="16"> Quis enim cognovit sensum
Domini,
qui instruat eum?
Nos autem sensum Christi habemus.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et ego, fratres, non potui vobis
loqui quasi spiritalibus sed quasi carnalibus, tamquam parvulis in
Christo.
</vers>
    <vers num="2"> Lac vobis potum dedi, non escam,
nondum enim poteratis. Sed ne nunc quidem potestis,
</vers>
    <vers num="3"> adhuc enim estis carnales. Cum enim
sit inter vos zelus et contentio, nonne carnales estis et secundum
hominem ambulatis?
</vers>
    <vers num="4"> Cum enim quis dicit: « Ego
quidem sum Pauli », alius autem: « Ego
Apollo », nonne homines estis?
</vers>
    <vers num="5"> Quid igitur est Apollo? Quid vero
Paulus? Ministri, per quos credidistis, et unicuique sicut Dominus
dedit.
</vers>
    <vers num="6"> Ego plantavi, Apollo rigavit, sed
Deus incrementum dedit;
</vers>
    <vers num="7"> itaque neque qui plantat, est
aliquid, neque qui rigat, sed qui incrementum dat, Deus.
</vers>
    <vers num="8"> Qui plantat autem et qui rigat unum
sunt; unusquisque autem propriam mercedem accipiet secundum suum
laborem.
</vers>
    <vers num="9"> Dei enim sumus adiutores: Dei agri
cultura estis, Dei ædificatio estis.
</vers>
    <vers num="10"> Secundum gratiam Dei, quæ data est
mihi, ut sapiens architectus fundamentum posui; alius autem
superædificat. Unusquisque autem videat quomodo
superædificet;
</vers>
    <vers num="11"> fundamentum enim aliud nemo potest
ponere præter id, quod positum est, qui est Iesus Christus.
</vers>
    <vers num="12"> Si quis autem superædificat supra
fundamentum aurum, argentum, lapides pretiosos, ligna, fenum,
stipulam,
</vers>
    <vers num="13"> uniuscuiusque opus manifestum erit;
dies enim declarabit: quia in igne revelatur, et uniuscuiusque opus
quale sit ignis probabit.
</vers>
    <vers num="14"> Si cuius opus manserit, quod
superædificavit, mercedem accipiet;
</vers>
    <vers num="15"> si cuius opus arserit, detrimentum
patietur, ipse autem salvus erit, sic tamen quasi per ignem.
</vers>
    <vers num="16"> Nescitis quia templum Dei estis, et
Spiritus Dei habitat in vobis?
</vers>
    <vers num="17"> Si quis autem templum Dei everterit,
evertet illum Deus; templum enim Dei sanctum est, quod estis
vos.
</vers>
    <vers num="18"> Nemo se seducat; si quis videtur
sapiens esse inter vos in hoc sæculo, stultus fiat, ut sit
sapiens.
</vers>
    <vers num="19"> Sapientia enim huius mundi stultitia
est apud Deum. Scriptum est enim:
« Qui apprehendit sapientes in astutia
eorum »;
</vers>
    <vers num="20"> et iterum:
« Dominus novit cogitationes sapientium,
quoniam vanæ sunt ».
</vers>
    <vers num="21"> Itaque nemo glorietur in hominibus.
Omnia enim vestra sunt,
</vers>
    <vers num="22"> sive Paulus sive Apollo sive Cephas
sive mundus sive vita sive mors sive præsentia sive futura, omnia
enim vestra sunt,
</vers>
    <vers num="23"> vos autem Christi, Christus autem
Dei.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Sic nos existimet homo ut
ministros Christi et dispensatores mysteriorum Dei.
</vers>
    <vers num="2"> Hic iam quæritur inter
dispensatores, ut fidelis quis inveniatur.
</vers>
    <vers num="3"> Mihi autem pro minimo est, ut a vobis
iudicer aut ab humano die. Sed neque meipsum iudico;
</vers>
    <vers num="4"> nihil enim mihi conscius sum, sed non
in hoc iustificatus sum. Qui autem iudicat me, Dominus est!
</vers>
    <vers num="5"> Itaque nolite ante tempus quidquam
iudicare, quoadusque veniat Dominus, qui et illuminabit abscondita
tenebrarum et manifestabit consilia cordium; et tunc laus erit
unicuique a Deo.
</vers>
    <vers num="6"> Hæc autem, fratres, transfiguravi in
me et Apollo propter vos, ut in nobis discatis illud:
« Ne supra quæ scripta sunt », ne unus pro
alio inflemini adversus alterum.
</vers>
    <vers num="7"> Quis enim te discernit? Quid autem
habes, quod non accepisti? Si autem accepisti, quid gloriaris,
quasi non acceperis?
</vers>
    <vers num="8"> Iam saturati estis, iam divites facti
estis. Sine nobis regnastis; et utinam regnaretis, ut et nos
vobiscum regnaremus.
</vers>
    <vers num="9"> Puto enim, Deus nos apostolos
novissimos ostendit tamquam morti destinatos, quia spectaculum
facti sumus mundo et angelis et hominibus.
</vers>
    <vers num="10"> Nos stulti propter Christum, vos
autem prudentes in Christo; nos infirmi, vos autem fortes; vos
gloriosi, nos autem ignobiles.
</vers>
    <vers num="11"> Usque in hanc horam et esurimus et
sitimus et nudi sumus et colaphis cædimur et instabiles sumus
</vers>
    <vers num="12"> et laboramus operantes manibus
nostris; maledicti benedicimus, persecutionem passi sustinemus,
</vers>
    <vers num="13"> blasphemati obsecramus; tamquam
purgamenta mundi facti sumus, omnium peripsema, usque adhuc.
</vers>
    <vers num="14"> Non ut confundam vos, hæc scribo,
sed ut quasi filios meos carissimos moneam;
</vers>
    <vers num="15"> nam si decem milia pædagogorum
habeatis in Christo, sed non multos patres, nam in Christo Iesu per
evangelium ego vos genui.
</vers>
    <vers num="16"> Rogo ergo vos: imitatores mei
estote!
</vers>
    <vers num="17"> Ideo misi ad vos Timotheum, qui est
filius meus carissimus et fidelis in Domino, qui vos commonefaciat
vias meas, quæ sunt in Christo, sicut ubique in omni ecclesia
doceo.
</vers>
    <vers num="18"> Tamquam non venturus sim ad vos, sic
inflati sunt quidam;
</vers>
    <vers num="19"> veniam autem cito ad vos, si Dominus
voluerit, et cognoscam non sermonem eorum, qui inflati sunt, sed
virtutem;
</vers>
    <vers num="20"> non enim in sermone est regnum Dei
sed in virtute.
</vers>
    <vers num="21"> Quid vultis? In virga veniam ad vos
an in caritate et spiritu mansuetudinis?</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Omnino auditur inter vos fornicatio, 
et talis fornicatio qualis nec inter gentes, ita ut uxorem 
patris aliquis habeat.
</vers>
    <vers num="2"> Et vos inflati estis et non magis
luctum habuistis, ut tollatur de medio vestrum, qui hoc opus
fecit?
</vers>
    <vers num="3"> Ego quidem absens corpore, præsens
autem spiritu, iam iudicavi ut præsens eum, qui sic operatus
est,
</vers>
    <vers num="4"> in nomine Domini nostri Iesu,
congregatis vobis et meo spiritu cum virtute Domini nostri
Iesu,
</vers>
    <vers num="5"> tradere huiusmodi Satanæ in
interitum carnis, ut spiritus salvus sit in die Domini.
</vers>
    <vers num="6"> Non bona gloriatio vestra. Nescitis
quia modicum fermentum totam massam corrumpit?
</vers>
    <vers num="7"> Expurgate vetus fermentum, ut sitis
nova consparsio, sicut estis azymi. Etenim Pascha nostrum immolatus
est Christus!
</vers>
    <vers num="8"> Itaque festa celebremus, non in
fermento veteri neque in fermento malitiæ et nequitiæ, sed in
azymis sinceritatis et veritatis.
</vers>
    <vers num="9"> Scripsi vobis in epistula: Ne
commisceamini fornicariis.
</vers>
    <vers num="10"> Non utique fornicariis huius mundi
aut avaris aut rapacibus aut idolis servientibus, alioquin
debueratis de hoc mundo exisse!
</vers>
    <vers num="11"> Nunc autem scripsi vobis non
commisceri, si is, qui frater nominatur, est fornicator aut avarus
aut idolis serviens aut maledicus aut ebriosus aut rapax; cum
eiusmodi nec cibum sumere.
</vers>
    <vers num="12"> Quid enim mihi de his, qui foris
sunt, iudicare? Nonne de his, qui intus sunt, vos iudicatis?
</vers>
    <vers num="13"> Nam eos, qui foris sunt, Deus
iudicabit. Auferte malum ex vobis ipsis!</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Audet aliquis vestrum habens
negotium adversus alterum iudicari apud iniquos et non apud
sanctos?
</vers>
    <vers num="2"> An nescitis quoniam sancti de mundo
iudicabunt? Et si in vobis iudicabitur mundus, indigni estis
minimis iudiciis?
</vers>
    <vers num="3"> Nescitis quoniam angelos iudicabimus,
quanto magis sæcularia?
</vers>
    <vers num="4"> Sæcularia igitur iudicia si
habueritis, contemptibiles, qui sunt in ecclesia, illos constituite
ad iudicandum?
</vers>
    <vers num="5"> Ad verecundiam vestram dico! Sic non
est inter vos sapiens quisquam, qui possit iudicare inter fratrem
suum?
</vers>
    <vers num="6"> Sed frater cum fratre iudicio
contendit, et hoc apud infideles?
</vers>
    <vers num="7"> Iam quidem omnino defectio est vobis,
quod iudicia habetis inter vosmetipsos! Quare non magis iniuriam
accipitis, quare non magis fraudem patimini?
</vers>
    <vers num="8"> Sed vos iniuriam facitis et
fraudatis, et hoc fratribus!
</vers>
    <vers num="9"> An nescitis quia iniqui regnum Dei
non possidebunt? Nolite errare: neque fornicarii neque idolis
servientes neque adulteri neque molles neque masculorum
concubitores
</vers>
    <vers num="10"> neque fures neque avari, non
ebriosi, non maledici, non rapaces regnum Dei possidebunt.
</vers>
    <vers num="11"> Et hæc quidam fuistis. Sed abluti
estis, sed sanctificati estis, sed iustificati estis in nomine
Domini Iesu Christi et in Spiritu Dei nostri!
</vers>
    <vers num="12"> « Omnia mihi
licent! ». Sed non omnia expediunt. « Omnia
mihi licent! ». Sed ego sub nullius redigar
potestate.
</vers>
    <vers num="13"> « Esca ventri, et venter
escis! ». Deus autem et hunc et has destruet. Corpus
autem non fornicationi sed Domino, et Dominus corpori;
</vers>
    <vers num="14"> Deus vero et Dominum suscitavit et
nos suscitabit per virtutem suam.
</vers>
    <vers num="15"> Nescitis quoniam corpora vestra
membra Christi sunt? Tollens ergo membra Christi faciam membra
meretricis? Absit!
</vers>
    <vers num="16"> An nescitis quoniam, qui adhæret
meretrici, unum corpus est? « Erunt enim, inquit, duo in
carne una ».
</vers>
    <vers num="17"> Qui autem adhæret Domino, unus
Spiritus est.
</vers>
    <vers num="18"> Fugite fornicationem! Omne peccatum,
quodcumque fecerit homo, extra corpus est; qui autem fornicatur, in
corpus suum peccat.
</vers>
    <vers num="19"> An nescitis quoniam corpus vestrum
templum est Spiritus Sancti, qui in vobis est, quem habetis a Deo,
et non estis vestri?
</vers>
    <vers num="20"> Empti enim estis pretio! Glorificate
ergo Deum in corpore vestro.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> De quibus autem scripsistis, bonum
est homini mulierem non tangere;
</vers>
    <vers num="2"> propter fornicationes autem
unusquisque suam uxorem habeat, et unaquæque suum virum
habeat.
</vers>
    <vers num="3"> Uxori vir debitum reddat; similiter
autem et uxor viro.
</vers>
    <vers num="4"> Mulier sui corporis potestatem non
habet sed vir; similiter autem et vir sui corporis potestatem non
habet sed mulier.
</vers>
    <vers num="5"> Nolite fraudare invicem, nisi forte
ex consensu ad tempus, ut vacetis orationi et iterum sitis in
idipsum, ne tentet vos Satanas propter incontinentiam vestram.
</vers>
    <vers num="6"> Hoc autem dico secundum indulgentiam,
non secundum imperium.
</vers>
    <vers num="7"> Volo autem omnes homines esse sicut
meipsum; sed unusquisque proprium habet donum ex Deo: alius quidem
sic, alius vero sic.
</vers>
    <vers num="8"> Dico autem innuptis et viduis: Bonum
est illis si sic maneant, sicut et ego;
</vers>
    <vers num="9"> quod si non se continent, nubant.
Melius est enim nubere quam uri.
</vers>
    <vers num="10"> His autem, qui matrimonio iuncti
sunt, præcipio, non ego sed Dominus, uxorem a viro non
discedere
</vers>
    <vers num="11"> — quod si discesserit, maneat
innupta aut viro suo reconcilietur — et virum uxorem non
dimittere.
</vers>
    <vers num="12"> Ceteris autem ego dico, non Dominus:
Si quis frater uxorem habet infidelem, et hæc consentit habitare
cum illo, non dimittat illam;
</vers>
    <vers num="13"> et si qua mulier habet virum
infidelem, et hic consentit habitare cum illa, non dimittat
virum.
</vers>
    <vers num="14"> Sanctificatus est enim vir infidelis
in muliere, et sanctificata est mulier infidelis in fratre.
Alioquin filii vestri immundi essent; nunc autem sancti sunt.
</vers>
    <vers num="15"> Quod si infidelis discedit,
discedat. Non est enim servituti subiectus frater aut soror in
eiusmodi; in pace autem vocavit nos Deus.
</vers>
    <vers num="16"> Quid enim scis, mulier, si virum
salvum facies? Aut quid scis, vir, si mulierem salvam facies?
</vers>
    <vers num="17"> Nisi unicuique, sicut divisit
Dominus, unumquemque, sicut vocavit Deus, ita ambulet; et sic in
omnibus ecclesiis doceo.
</vers>
    <vers num="18"> Circumcisus aliquis vocatus est? Non
adducat præputium! In præputio aliquis vocatus est? Non
circumcidatur!
</vers>
    <vers num="19"> Circumcisio nihil est, et præputium
nihil est, sed observatio mandatorum Dei.
</vers>
    <vers num="20"> Unusquisque, in qua vocatione
vocatus est, in ea permaneat.
</vers>
    <vers num="21"> Servus vocatus es? Non sit tibi
curæ; sed et si potes liber fieri, magis utere!
</vers>
    <vers num="22"> Qui enim in Domino vocatus est
servus, libertus est Domini; similiter, qui liber vocatus est,
servus est Christi!
</vers>
    <vers num="23"> Pretio empti estis! Nolite fieri
servi hominum.
</vers>
    <vers num="24"> Unusquisque, in quo vocatus est,
fratres, in hoc maneat apud Deum.
</vers>
    <vers num="25"> De virginibus autem præceptum
Domini non habeo; consilium autem do, tamquam misericordiam
consecutus a Domino, ut sim fidelis.
</vers>
    <vers num="26"> Existimo ergo hoc bonum esse propter
instantem necessitatem, quoniam bonum est homini sic esse.
</vers>
    <vers num="27"> Alligatus es uxori? Noli quærere
solutionem. Solutus es ab uxore? Noli quærere uxorem.
</vers>
    <vers num="28"> Si autem acceperis uxorem, non
peccasti; et si nupserit virgo, non peccavit. Tribulationem tamen
carnis habebunt huiusmodi, ego autem vobis parco.
</vers>
    <vers num="29"> Hoc itaque dico, fratres, tempus
breviatum est; reliquum est, ut et qui habent uxores, tamquam non
habentes sint,
</vers>
    <vers num="30"> et qui flent, tamquam non flentes,
et qui gaudent, tamquam non gaudentes, et qui emunt, tamquam non
possidentes,
</vers>
    <vers num="31"> et qui utuntur hoc mundo, tamquam
non abutentes; præterit enim figura huius mundi.
</vers>
    <vers num="32"> Volo autem vos sine sollicitudine
esse. Qui sine uxore est, sollicitus est, quæ Domini sunt, quomodo
placeat Domino;
</vers>
    <vers num="33"> qui autem cum uxore est, sollicitus
est, quæ sunt mundi, quomodo placeat uxori,
</vers>
    <vers num="34"> et divisus est. Et mulier innupta et
virgo cogitat, quæ Domini sunt, ut sit sancta et corpore et
spiritu; quæ autem nupta est, cogitat, quæ sunt mundi, quomodo
placeat viro.
</vers>
    <vers num="35"> Porro hoc ad utilitatem vestram
dico, non ut laqueum vobis iniciam, sed ad id quod honestum est, et
ut assidue cum Domino sitis sine distractione.
</vers>
    <vers num="36"> Si quis autem turpem se videri
existimat super virgine sua, quod sit superadulta, et ita oportet
fieri, quod vult, faciat; non peccat: nubant.
</vers>
    <vers num="37"> Qui autem statuit in corde suo
firmus, non habens necessitatem, potestatem autem habet suæ
voluntatis, et hoc iudicavit in corde suo servare virginem suam,
bene faciet;
</vers>
    <vers num="38"> igitur et, qui matrimonio iungit
virginem suam, bene facit; et, qui non iungit, melius faciet.
</vers>
    <vers num="39"> Mulier alligata est, quanto tempore
vir eius vivit; quod si dormierit vir eius, libera est, cui vult
nubere, tantum in Domino.
</vers>
    <vers num="40"> Beatior autem erit, si sic
permanserit secundum meum consilium; puto autem quod et ego
Spiritum Dei habeo.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> De idolothytis autem, scimus quia
omnes scientiam habemus. Scientia inflat, caritas vero
ædificat.
</vers>
    <vers num="2"> Si quis se existimat scire aliquid,
nondum cognovit, quemadmodum oporteat eum scire;
</vers>
    <vers num="3"> si quis autem diligit Deum, hic
cognitus est ab eo.
</vers>
    <vers num="4"> De esu igitur idolothytorum, scimus
quia nullum idolum est in mundo, et quod nullus deus nisi Unus.
</vers>
    <vers num="5"> Nam et si sunt, qui dicantur dii sive
in cælo sive in terra, si quidem sunt dii multi et domini
multi,
</vers>
    <vers num="6"> nobis tamen unus Deus Pater, ex quo
omnia et nos in illum, et unus Dominus Iesus Christus, per quem
omnia et nos per ipsum.
</vers>
    <vers num="7"> Sed non in omnibus est scientia;
quidam autem consuetudine usque nunc idoli quasi idolothytum
manducant, et conscientia ipsorum, cum sit infirma, polluitur.
</vers>
    <vers num="8"> Esca autem nos non commendat Deo;
neque si non manducaverimus, deficiemus, neque si manducaverimus,
abundabimus.
</vers>
    <vers num="9"> Videte autem, ne forte hæc licentia
vestra offendiculum fiat infirmis.
</vers>
    <vers num="10"> Si enim quis viderit eum, qui habet
scientiam, in idolio recumbentem, nonne conscientia eius, cum sit
infirma, ædificabitur ad manducandum idolothyta?
</vers>
    <vers num="11"> Peribit enim infirmus in tua
scientia, frater, propter quem Christus mortuus est!
</vers>
    <vers num="12"> Sic autem peccantes in fratres et
percutientes conscientiam eorum infirmam, in Christum peccatis.
</vers>
    <vers num="13"> Quapropter si esca scandalizat
fratrem meum, non manducabo carnem in æternum, ne fratrem meum
scandalizem.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Non sum liber? Non sum apostolus?
Nonne Iesum Dominum nostrum vidi? Non opus meum vos estis in
Domino?
</vers>
    <vers num="2"> Si aliis non sum apostolus, sed tamen
vobis sum; nam signaculum apostolatus mei vos estis in Domino.
</vers>
    <vers num="3"> Mea defensio apud eos, qui me
interrogant, hæc est.
</vers>
    <vers num="4"> Numquid non habemus potestatem
manducandi et bibendi?
</vers>
    <vers num="5"> Numquid non habemus potestatem
sororem mulierem circumducendi, sicut et ceteri apostoli et fratres
Domini et Cephas?
</vers>
    <vers num="6"> Aut solus ego et Barnabas non habemus
potestatem non operandi?
</vers>
    <vers num="7"> Quis militat suis stipendiis umquam?
Quis plantat vineam et fructum eius non edit? Aut quis pascit
gregem et de lacte gregis non manducat?
</vers>
    <vers num="8"> Numquid secundum hominem hæc dico?
An et lex hæc non dicit?
</vers>
    <vers num="9"> Scriptum est enim in Lege Moysis:
« Non alligabis os bovi trituranti ». Numquid
de bobus cura est Deo?
</vers>
    <vers num="10"> An propter nos utique dicit? Nam
propter nos scripta sunt, quoniam debet in spe, qui arat, arare;
et, qui triturat, in spe fructus percipiendi.
</vers>
    <vers num="11"> Si nos vobis spiritalia seminavimus,
magnum est, si nos carnalia vestra metamus?
</vers>
    <vers num="12"> Si alii potestatis vestræ
participes sunt, non potius nos? Sed non usi sumus hac potestate,
sed omnia sustinemus, ne quod offendiculum demus evangelio
Christi.
</vers>
    <vers num="13"> Nescitis quoniam, qui sacra
operantur, quæ de sacrario sunt, edunt; qui altari deserviunt, cum
altari participantur?
</vers>
    <vers num="14"> Ita et Dominus ordinavit his, qui
evangelium annuntiant, de evangelio vivere.
</vers>
    <vers num="15"> Ego autem nullo horum usus sum. Non
scripsi autem hæc, ut ita fiant in me; bonum est enim mihi magis
mori quam ut gloriam meam quis evacuet.
</vers>
    <vers num="16"> Nam si evangelizavero, non est mihi
gloria; necessitas enim mihi incumbit. Væ enim mihi est, si non
evangelizavero!
</vers>
    <vers num="17"> Si enim volens hoc ago, mercedem
habeo; si autem invitus, dispensatio mihi credita est.
</vers>
    <vers num="18"> Quæ est ergo merces mea? Ut
evangelium prædicans sine sumptu ponam evangelium, ut non abutar
potestate mea in evangelio.
</vers>
    <vers num="19"> Nam cum liber essem ex omnibus,
omnium me servum feci, ut plures lucri facerem.
</vers>
    <vers num="20"> Et factus sum Iudæis tamquam
Iudæus, ut Iudæos lucrarer; his, qui sub lege sunt, quasi sub
lege essem, cum ipse non essem sub lege, ut eos, qui sub lege
erant, lucri facerem;
</vers>
    <vers num="21"> his, qui sine lege erant, tamquam
sine lege essem, cum sine lege Dei non essem, sed in lege essem
Christi, ut lucri facerem eos, qui sine lege erant;
</vers>
    <vers num="22"> factus sum infirmis infirmus, ut
infirmos lucri facerem; omnibus omnia factus sum, ut aliquos utique
facerem salvos.
</vers>
    <vers num="23"> Omnia autem facio propter
evangelium, ut comparticeps eius efficiar.
</vers>
    <vers num="24"> Nescitis quod hi, qui in stadio
currunt, omnes quidem currunt, sed unus accipit bravium? Sic
currite, ut comprehendatis.
</vers>
    <vers num="25"> Omnis autem, qui in agone contendit,
ab omnibus se abstinet; et illi quidem, ut corruptibilem coronam
accipiant, nos autem incorruptam.
</vers>
    <vers num="26"> Ego igitur sic curro non quasi in
incertum, sic pugno non quasiaerem verberans;
</vers>
    <vers num="27"> sed castigo corpus meum et in
servitutem redigo, ne forte, cum aliis prædicaverim, ipse reprobus
efficiar.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Nolo enim vos ignorare, fratres,
quoniam patres nostri omnes sub nube fuerunt et omnes mare
transierunt
</vers>
    <vers num="2"> et omnes in Moyse baptizati sunt in
nube et in mari
</vers>
    <vers num="3"> et omnes eandem escam spiritalem
manducaverunt
</vers>
    <vers num="4"> et omnes eundem potum spiritalem
biberunt; bibebant autem de spiritali, consequente eos, petra;
petra autem erat Christus.
</vers>
    <vers num="5"> Sed non in pluribus eorum complacuit
sibi Deus, nam prostrati sunt in deserto.
</vers>
    <vers num="6"> Hæc autem figuræ fuerunt nostræ,
ut non simus concupiscentes malorum, sicut et illi
concupierunt.
</vers>
    <vers num="7"> Neque idolorum cultores efficiamini,
sicut quidam ex ipsis; quemadmodum scriptum est: « Sedit
populus manducare et bibere, et surrexerunt
ludere ».
</vers>
    <vers num="8"> Neque fornicemur, sicut quidam ex
ipsis fornicati sunt, et ceciderunt una die viginti tria milia.
</vers>
    <vers num="9"> Neque tentemus Christum, sicut quidam
eorum tentaverunt et a serpentibus perierunt.
</vers>
    <vers num="10"> Neque murmuraveritis, sicut quidam
eorum murmuraverunt et perierunt ab exterminatore.
</vers>
    <vers num="11"> Hæc autem in figura contingebant
illis; scripta sunt autem ad correptionem nostram, in quos fines
sæculorum devenerunt.
</vers>
    <vers num="12"> Itaque, qui se existimat stare,
videat, ne cadat.
</vers>
    <vers num="13"> Tentatio vos non apprehendit nisi
humana; fidelis autem Deus, qui non patietur vos tentari super id
quod potestis, sed faciet cum tentatione etiam proventum, ut
possitis sustinere.
</vers>
    <vers num="14"> Propter quod, carissimi mihi, fugite
ab idolorum cultura.
</vers>
    <vers num="15"> Ut prudentibus loquor; vos iudicate,
quod dico:
</vers>
    <vers num="16"> Calix benedictionis, cui
benedicimus, nonne communicatio sanguinis Christi est? Et panis,
quem frangimus, nonne communicatio corporis Christi est?
</vers>
    <vers num="17"> Quoniam unus panis, unum corpus
multi sumus, omnes enim de uno pane participamur.
</vers>
    <vers num="18"> Videte Israel secundum carnem:
nonne, qui edunt hostias, communicantes sunt altari?
</vers>
    <vers num="19"> Quid ergo dico? Quod idolothytum sit
aliquid? Aut quod idolum sit aliquid?
</vers>
    <vers num="20"> Sed, quæ immolant, dæmoniis
immolant et non Deo; nolo autem vos communicantes fieri
dæmoniis.
</vers>
    <vers num="21"> Non potestis calicem Domini bibere
et calicem dæmoniorum; non potestis mensæ Domini participes esse
et mensæ dæmoniorum.
</vers>
    <vers num="22"> An æmulamur Dominum? Numquid
fortiores illo sumus?
</vers>
    <vers num="23"> « Omnia
licent! ». Sed non omnia expediunt. « Omnia
licent! ». Sed non omnia ædificant.
</vers>
    <vers num="24"> Nemo, quod suum est, quærat, sed
quod alterius.
</vers>
    <vers num="25"> Omne, quod in macello venit,
manducate, nihil interrogantes propter conscientiam;
</vers>
    <vers num="26"> Domini enim est terra, et plenitudo
eius.
</vers>
    <vers num="27"> Si quis vocat vos infidelium, et
vultis ire, omne, quod vobis apponitur, manducate, nihil
interrogantes propter conscientiam.
</vers>
    <vers num="28"> Si quis autem vobis dixerit:
« Hoc immolaticium est idolis », nolite
manducare, propter illum, qui indicavit, et propter
conscientiam;
</vers>
    <vers num="29"> conscientiam autem dico non tuam
ipsius sed alterius. Ut quid enim libertas mea iudicatur ab alia
conscientia?
</vers>
    <vers num="30"> Si ego cum gratia participo, quid
blasphemor pro eo, quod gratias ago?
</vers>
    <vers num="31"> Sive ergo manducatis sive bibitis
sive aliud quid facitis, omnia in gloriam Dei facite.
</vers>
    <vers num="32"> Sine offensione estote Iudæis et
Græcis et ecclesiæ Dei,
</vers>
    <vers num="33"> sicut et ego per omnia omnibus
placeo, non quærens, quod mihi utile est, sed quod multis, ut
salvi fiant.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Imitatores mei estote, sicut et
ego Christi.
</vers>
    <vers num="2"> Laudo autem vos quod omnia mei
memores estis et, sicut tradidi vobis, traditiones meas
tenetis.
</vers>
    <vers num="3"> Volo autem vos scire quod omnis viri
caput Christus est, caput autem mulieris vir, caput vero Christi
Deus.
</vers>
    <vers num="4"> Omnis vir orans aut prophetans velato
capite deturpat caput suum;
</vers>
    <vers num="5"> omnis autem mulier orans aut
prophetans non velato capite deturpat caput suum; unum est enim
atque si decalvetur.
</vers>
    <vers num="6"> Nam si non velatur mulier, et
tondeatur! Si vero turpe est mulieri tonderi aut decalvari,
veletur.
</vers>
    <vers num="7"> Vir quidem non debet velare caput,
quoniam imago et gloria est Dei; mulier autem gloria viri est.
</vers>
    <vers num="8"> Non enim vir ex muliere est, sed
mulier ex viro;
</vers>
    <vers num="9"> etenim non est creatus vir propter
mulierem, sed mulier propter virum.
</vers>
    <vers num="10"> Ideo debet mulier potestatem habere
supra caput propter angelos.
</vers>
    <vers num="11"> Verumtamen neque mulier sine viro,
neque vir sine muliere in Domino;
</vers>
    <vers num="12"> nam sicut mulier de viro, ita et vir
per mulierem, omnia autem ex Deo.
</vers>
    <vers num="13"> In vobis ipsi iudicate: Decet
mulierem non velatam orare Deum?
</vers>
    <vers num="14"> Nec ipsa natura docet vos quod vir
quidem, si comam nutriat, ignominia est illi;
</vers>
    <vers num="15"> mulier vero, si comam nutriat,
gloria est illi? Quoniam coma pro velamine ei data est.
</vers>
    <vers num="16"> Si quis autem videtur contentiosus
esse, nos talem consuetudinem non habemus, neque ecclesiæ Dei.
</vers>
    <vers num="17"> Hoc autem præcipio, non laudans
quod non in melius sed in deterius convenitis.
</vers>
    <vers num="18"> Primum quidem convenientibus vobis
in ecclesia, audio scissuras inter vos esse et ex parte credo.
</vers>
    <vers num="19"> Nam oportet et hæreses inter vos
esse, ut et, qui probati sunt, manifesti fiant in vobis.
</vers>
    <vers num="20"> Convenientibus ergo vobis in unum,
non est dominicam cenam manducare;
</vers>
    <vers num="21"> unusquisque enim suam cenam
præsumit in manducando, et alius quidem esurit, alius autem ebrius
est.
</vers>
    <vers num="22"> Numquid domos non habetis ad
manducandum et bibendum? Aut ecclesiam Dei contemnitis et
confunditis eos, qui non habent? Quid dicam vobis? Laudabo vos? In
hoc non laudo!
</vers>
    <vers num="23"> Ego enim accepi a Domino, quod et
tradidi vobis, quoniam Dominus Iesus, in qua nocte tradebatur,
accepit panem
</vers>
    <vers num="24"> et gratias agens fregit et dixit:
« Hoc est corpus meum, quod pro vobis est; hoc facite in
meam commemorationem »;
</vers>
    <vers num="25"> similiter et calicem, postquam
cenatum est, dicens: « Hic calix novum testamentum est
in meo sanguine; hoc facite, quotiescumque bibetis, in meam
commemorationem ».
</vers>
    <vers num="26"> Quotiescumque enim manducabitis
panem hunc et calicem bibetis, mortem Domini annuntiatis, donec
veniat.
</vers>
    <vers num="27"> Itaque, quicumque manducaverit panem
vel biberit calicem Domini indigne, reus erit corporis et sanguinis
Domini.
</vers>
    <vers num="28"> Probet autem seipsum homo, et sic de
pane illo edat et de calice bibat;
</vers>
    <vers num="29"> qui enim manducat et bibit, iudicium
sibi manducat et bibit non diiudicans corpus.
</vers>
    <vers num="30"> Ideo inter vos multi infirmi et
imbecilles et dormiunt multi.
</vers>
    <vers num="31"> Quod si nosmetipsos diiudicaremus,
non utique iudicaremur;
</vers>
    <vers num="32"> dum iudicamur autem, a Domino
corripimur, ut non cum hoc mundo damnemur
</vers>
    <vers num="33"> Itaque, fratres mei, cum convenitis
ad manducandum, invicem exspectate.
</vers>
    <vers num="34"> Si quis esurit, domi manducet, ut
non in iudicium conveniatis. Cetera autem, cum venero,
disponam.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> De spiritalibus autem, fratres,
nolo vos ignorare.
</vers>
    <vers num="2"> Scitis quoniam, cum gentes essetis,
ad simulacra muta, prout ducebamini, euntes.
</vers>
    <vers num="3"> Ideo notum vobis facio quod nemo in
Spiritu Dei loquens dicit: « Anathema
Iesus! »; et nemo potest dicere: « Dominus
Iesus », nisi in Spiritu Sancto.
</vers>
    <vers num="4"> Divisiones vero gratiarum sunt, idem
autem Spiritus;
</vers>
    <vers num="5"> et divisiones ministrationum sunt,
idem autem Dominus;
</vers>
    <vers num="6"> et divisiones operationum sunt, idem
vero Deus, qui operatur omnia in omnibus.
</vers>
    <vers num="7"> Unicuique autem datur manifestatio
Spiritus ad utilitatem.
</vers>
    <vers num="8"> Alii quidem per Spiritum datur sermo
sapientiæ, alii autem sermo scientiæ secundum eundem
Spiritum,
</vers>
    <vers num="9"> alteri fides in eodem Spiritu, alii
donationes sanitatum in uno Spiritu,
</vers>
    <vers num="10"> alii operationes virtutum, alii
prophetatio, alii discretio spirituum, alii genera linguarum, alii
interpretatio linguarum;
</vers>
    <vers num="11"> hæc autem omnia operatur unus et
idem Spiritus, dividens singulis prout vult.
</vers>
    <vers num="12"> Sicut enim corpus unum est et membra
habet multa, omnia autem membra corporis, cum sint multa, unum
corpus sunt, ita et Christus;
</vers>
    <vers num="13"> etenim in uno Spiritu omnes nos in
unum corpus baptizati sumus, sive Iudæi sive Græci sive servi
sive liberi, et omnes unum Spiritum potati sumus.
</vers>
    <vers num="14"> Nam et corpus non est unum membrum
sed multa.
</vers>
    <vers num="15"> Si dixerit pes: «Non sum
manus, non sum de corpore », non ideo non est de
corpore;
</vers>
    <vers num="16"> et si dixerit auris:
« Non sum oculus, non sum de corpore », non
ideo non est de corpore.
</vers>
    <vers num="17"> Si totum corpus oculus est, ubi
auditus? Si totum auditus, ubi odoratus?
</vers>
    <vers num="18"> Nunc autem posuit Deus membra,
unumquodque eorum in corpore, sicut voluit.
</vers>
    <vers num="19"> Quod si essent omnia unum membrum,
ubi corpus?
</vers>
    <vers num="20"> Nunc autem multa quidem membra, unum
autem corpus.
</vers>
    <vers num="21"> Non potest dicere oculus manui:
« Non es mihi necessaria! »; aut iterum caput
pedibus: « Non estis mihi necessarii! ».
</vers>
    <vers num="22"> Sed multo magis, quæ videntur
membra corporis infirmiora esse, necessaria sunt;
</vers>
    <vers num="23"> et, quæ putamus ignobiliora membra
esse corporis, his honorem abundantiorem circumdamus; et, quæ
inhonesta sunt nostra, abundantiorem honestatem habent,
</vers>
    <vers num="24"> honesta autem nostra nullius egent.
Sed Deus temperavit corpus, ei, cui deerat, abundantiorem tribuendo
honorem,
</vers>
    <vers num="25"> ut non sit schisma in corpore, sed
idipsum pro invicem sollicita sint membra.
</vers>
    <vers num="26"> Et sive patitur unum membrum,
compatiuntur omnia membra; sive glorificatur unum membrum,
congaudent omnia membra.
</vers>
    <vers num="27"> Vos autem estis corpus Christi et
membra ex parte.
</vers>
    <vers num="28"> Et quosdam quidem posuit Deus in
ecclesia primum apostolos, secundo prophetas, tertio doctores,
deinde virtutes, exinde donationes curationum, opitulationes,
gubernationes, genera linguarum.
</vers>
    <vers num="29"> Numquid omnes apostoli? Numquid
omnes prophetæ? Numquid omnes doctores? Numquid omnes
virtutes?
</vers>
    <vers num="30"> Numquid omnes donationes habent
curationum? Numquid omnes linguis loquuntur? Numquid omnes
interpretantur?
</vers>
    <vers num="31"> Æmulamini autem charismata maiora.
Et adhuc excellentiorem viam vobis demonstro.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Si linguis hominum loquar et
angelorum, caritatem autem non habeam, factus sum velut æs sonans
aut cymbalum tinniens.
</vers>
    <vers num="2"> Et si habuero prophetiam et noverim
mysteria omnia et omnem scientiam, et si habuero omnem fidem, ita
ut montes transferam, caritatem autem non habuero, nihil sum.
</vers>
    <vers num="3"> Et si distribuero in cibos omnes
facultates meas et si tradidero corpus meum, ut glorier, caritatem
autem non habuero, nihil mihi prodest.
</vers>
    <vers num="4"> Caritas patiens est, benigna est
caritas, non æmulatur, non agit superbe, non inflatur,
</vers>
    <vers num="5"> non est ambitiosa, non quærit, quæ
sua sunt, non irritatur, non cogitat malum,
</vers>
    <vers num="6"> non gaudet super iniquitatem,
congaudet autem veritati;
</vers>
    <vers num="7"> omnia suffert, omnia credit, omnia
sperat, omnia sustinet.
</vers>
    <vers num="8"> Caritas numquam excidit. Sive
prophetiæ, evacuabuntur; sive linguæ, cessabunt; sive scientia,
destruetur.
</vers>
    <vers num="9"> Ex parte enim cognoscimus et ex parte
prophetamus;
</vers>
    <vers num="10"> cum autem venerit, quod perfectum
est, evacuabitur, quod ex parte est.
</vers>
    <vers num="11"> Cum essem parvulus, loquebar ut
parvulus, sapiebam ut parvulus, cogitabam ut parvulus; quando
factus sum vir, evacuavi, quæ erant parvuli.
</vers>
    <vers num="12"> Videmus enim nunc per speculum in
ænigmate, tunc autem facie ad faciem; nunc cognosco ex parte, tunc
autem cognoscam, sicut et cognitus sum.
</vers>
    <vers num="13"> Nunc autem manet fides, spes,
caritas, tria hæc; maior autem ex his est caritas.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Sectamini caritatem, æmulamini
spiritalia, magis autem, ut prophetetis.
</vers>
    <vers num="2"> Qui enim loquitur lingua, non
hominibus loquitur sed Deo; nemo enim audit, spiritu autem loquitur
mysteria.
</vers>
    <vers num="3"> Qui autem prophetat, hominibus
loquitur ædificationem et exhortationem et consolationes.
</vers>
    <vers num="4"> Qui loquitur lingua, semetipsum
ædificat; qui autem prophetat, ecclesiam ædificat.
</vers>
    <vers num="5"> Volo autem omnes vos loqui linguis,
magis autem prophetare; maior autem est qui prophetat, quam qui
loquitur linguis, nisi forte interpretetur, ut ecclesia
ædificationem accipiat.
</vers>
    <vers num="6"> Nunc autem, fratres, si venero ad vos
linguis loquens, quid vobis prodero, nisi vobis loquar aut in
revelatione aut in scientia aut in prophetia aut in doctrina?
</vers>
    <vers num="7"> Tamen, quæ sine anima sunt vocem
dantia, sive tibia sive cithara, nisi distinctionem sonituum
dederint, quomodo scietur quod tibia canitur, aut quod
citharizatur?
</vers>
    <vers num="8"> Etenim si incertam vocem det tuba,
quis parabit se ad bellum?
</vers>
    <vers num="9"> Ita et vos per linguam nisi
manifestum sermonem dederitis, quomodo scietur id, quod dicitur?
Eritis enim in aera loquentes.
</vers>
    <vers num="10"> Tam multa, ut puta, genera linguarum
sunt in mundo, et nihil sine voce est.
</vers>
    <vers num="11"> Si ergo nesciero virtutem vocis, ero
ei, qui loquitur, barbarus; et, qui loquitur, mihi barbarus.
</vers>
    <vers num="12"> Sic et vos, quoniam æmulatores
estis spirituum, ad ædificationem ecclesiæ quærite, ut
abundetis.
</vers>
    <vers num="13"> Et ideo, qui loquitur lingua, oret,
ut interpretetur.
</vers>
    <vers num="14"> Nam si orem lingua, spiritus meus
orat, mens autem mea sine fructu est.
</vers>
    <vers num="15"> Quid ergo est? Orabo spiritu, orabo
et mente; psallam spiritu, psallam et mente.
</vers>
    <vers num="16"> Ceterum si benedixeris in spiritu,
qui supplet locum idiotæ, quomodo dicet
« Amen! » super tuam benedictionem, quoniam
quid dicas nescit?
</vers>
    <vers num="17"> Nam tu quidem bene gratias agis, sed
alter non ædificatur.
</vers>
    <vers num="18"> Gratias ago Deo, quod omnium vestrum
magis linguis loquor;
</vers>
    <vers num="19"> sed in ecclesia volo quinque verba
sensu meo loqui, ut et alios instruam, quam decem milia verborum in
lingua.
</vers>
    <vers num="20"> Fratres, nolite pueri effici
sensibus, sed malitia parvuli estote; sensibus autem perfecti
estote.
</vers>
    <vers num="21"> In lege scriptum est:
« In aliis linguis et in labiis aliorum
loquar populo huic,
et nec sic exaudient me »,
dicit Dominus.
</vers>
    <vers num="22"> Itaque linguæ in signum sunt non
fidelibus sed infidelibus, prophetia autem non infidelibus sed
fidelibus.
</vers>
    <vers num="23"> Si ergo conveniat universa ecclesia
in unum, et omnes linguis loquantur, intrent autem idiotæ aut
infideles, nonne dicent quod insanitis?
</vers>
    <vers num="24"> Si autem omnes prophetent, intret
autem quis infidelis vel idiota, convincitur ab omnibus,
diiudicatur ab omnibus,
</vers>
    <vers num="25"> occulta cordis eius manifesta fiunt;
et ita cadens in faciem adorabit Deum pronuntians:
« Vere Deus in vobis est! ».
</vers>
    <vers num="26"> Quid ergo est, fratres? Cum
convenitis, unusquisque psalmum habet, doctrinam habet, apocalypsim
habet, linguam habet, interpretationem habet: omnia ad
ædificationem fiant.
</vers>
    <vers num="27"> Sive lingua quis loquitur, secundum
duos aut ut multum tres, et per partes, et unus interpretetur;
</vers>
    <vers num="28"> si autem non fuerit interpres,
taceat in ecclesia, sibi autem loquatur et Deo.
</vers>
    <vers num="29"> Prophetæ duo aut tres dicant, et
ceteri diiudicent;
</vers>
    <vers num="30"> quod si alii revelatum fuerit
sedenti, prior taceat.
</vers>
    <vers num="31"> Potestis enim omnes per singulos
prophetare, ut omnes discant, et omnes exhortentur;
</vers>
    <vers num="32"> et spiritus prophetarum prophetis
subiecti sunt;
</vers>
    <vers num="33"> non enim est dissensionis Deus sed
pacis.
Sicut in omnibus ecclesiis sanctorum,
</vers>
    <vers num="34"> mulieres in ecclesiis taceant, non
enim permittitur eis loqui; sed subditæ sint, sicut et Lex
dicit.
</vers>
    <vers num="35"> Si quid autem volunt discere, domi
viros suos interrogent; turpe est enim mulieri loqui in
ecclesia.
</vers>
    <vers num="36"> An a vobis verbum Dei processit aut
in vos solos pervenit?
</vers>
    <vers num="37"> Si quis videtur propheta esse aut
spiritalis, cognoscat, quæ scribo vobis, quia Domini est mandatum.
38 Si quis autem ignorat, ignorabitur.
</vers>
    <vers num="39"> Itaque, fratres mei, æmulamini
prophetare et loqui linguis nolite prohibere;
</vers>
    <vers num="40"> omnia autem honeste et secundum
ordinem fiant.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Notum autem vobis facio, fratres,
evangelium, quod evangelizavi vobis, quod et accepistis, in quo et
statis,
</vers>
    <vers num="2"> per quod et salvamini, qua ratione
evangelizaverim vobis, si tenetis, nisi si frustra credidistis!
</vers>
    <vers num="3"> Tradidi enim vobis in primis, quod et
accepi, quoniam Christus mortuus est pro peccatis nostris secundum
Scripturas
</vers>
    <vers num="4"> et quia sepultus est et quia
suscitatus est tertia die secundum Scripturas
</vers>
    <vers num="5"> et quia visus est Cephæ et post hæc
Duodecim;
</vers>
    <vers num="6"> deinde visus est plus quam quingentis
fratribus simul, ex quibus plures manent usque adhuc, quidam autem
dormierunt;
</vers>
    <vers num="7"> deinde visus est Iacobo, deinde
apostolis omnibus;
</vers>
    <vers num="8"> novissime autem omnium, tamquam
abortivo, visus est et mihi.
</vers>
    <vers num="9"> Ego enim sum minimus apostolorum, qui
non sum dignus vocari apostolus, quoniam persecutus sum ecclesiam
Dei;
</vers>
    <vers num="10"> gratia autem Dei sum id, quod sum,
et gratia eius in me vacua non fuit, sed abundantius illis omnibus
laboravi; non ego autem, sed gratia Dei mecum.
</vers>
    <vers num="11"> Igitur sive ego sive illi, sic
prædicamus, et sic credidistis.
</vers>
    <vers num="12"> Si autem Christus prædicatur quod
suscitatus est a mortuis, quomodo quidam dicunt in vobis quoniam
resurrectio mortuorum non est?
</vers>
    <vers num="13"> Si autem resurrectio mortuorum non
est, neque Christus suscitatus est!
</vers>
    <vers num="14"> Si autem Christus non suscitatus
est, inanis est ergo prædicatio nostra, inanis est et fides
vestra;
</vers>
    <vers num="15"> invenimur autem et falsi testes Dei,
quoniam testimonium diximus adversus Deum quod suscitaverit
Christum, quem non suscitavit, si revera mortui non resurgunt.
</vers>
    <vers num="16"> Nam si mortui non resurgunt, neque
Christus resurrexit;
</vers>
    <vers num="17"> quod si Christus non resurrexit,
stulta est fides vestra; adhuc estis in peccatis vestris.
</vers>
    <vers num="18"> Ergo et, qui dormierunt in Christo,
perierunt.
</vers>
    <vers num="19"> Si in hac vita tantum in Christo
sperantes sumus, miserabiliores sumus omnibus hominibus.
</vers>
    <vers num="20"> Nunc autem Christus resurrexit a
mortuis, primitiæ dormientium.
</vers>
    <vers num="21"> Quoniam enim per hominem mors, et
per hominem resurrectio mortuorum:
</vers>
    <vers num="22"> sicut enim in Adam omnes moriuntur,
ita et in Christo omnes vivificabuntur.
</vers>
    <vers num="23"> Unusquisque autem in suo ordine:
primitiæ Christus; deinde hi, qui sunt Christi, in adventu
eius;
</vers>
    <vers num="24"> deinde finis, cum tradiderit regnum
Deo et Patri, cum evacuaverit omnem principatum et omnem potestatem
et virtutem.
</vers>
    <vers num="25"> Oportet autem illum regnare, donec
ponat omnes inimicos sub pedibus eius.
</vers>
    <vers num="26"> Novissima autem inimica destruetur
mors;
</vers>
    <vers num="27"> omnia enim subiecit sub pedibus
eius. Cum autem dicat: «Omnia subiecta sunt», sine
dubio præter eum, qui subiecit ei omnia.
</vers>
    <vers num="28"> Cum autem subiecta fuerint illi
omnia, tunc ipse Filius subiectus erit illi, qui sibi subiecit
omnia, ut sit Deus omnia in omnibus.
</vers>
    <vers num="29"> Alioquin quid facient, qui
baptizantur pro mortuis? Si omnino mortui non resurgunt, ut quid et
baptizantur pro illis?
</vers>
    <vers num="30"> Ut quid et nos periclitamur omni
hora?
</vers>
    <vers num="31"> Cotidie morior, utique per vestram
gloriationem, fratres, quam habeo in Christo Iesu Domino
nostro!
</vers>
    <vers num="32"> Si secundum hominem ad bestias
pugnavi Ephesi, quid mihi prodest? Si mortui non resurgunt,
manducemus et bibamus, cras enim moriemur.
</vers>
    <vers num="33"> Noli te seduci:
« Corrumpunt mores bonos colloquia
mala ».
</vers>
    <vers num="34"> Evigilate iuste et nolite peccare!
Ignorantiam enim Dei quidam habent; ad reverentiam vobis
loquor.
</vers>
    <vers num="35"> Sed dicet aliquis:
« Quomodo resurgunt mortui? Quali autem corpore
veniunt? ».
</vers>
    <vers num="36"> Insipiens! Tu, quod seminas, non
vivificatur, nisi prius moriatur;
</vers>
    <vers num="37"> et, quod seminas, non corpus, quod
futurum est, seminas sed nudum granum, ut puta tritici aut alicuius
ceterorum.
</vers>
    <vers num="38"> Deus autem dat illi corpus sicut
voluit, et unicuique seminum proprium corpus.
</vers>
    <vers num="39"> Non omnis caro eadem caro, sed alia
hominum, alia caro pecorum, alia caro volucrum, alia autem
piscium.
</vers>
    <vers num="40"> Et corpora cælestia et corpora
terrestria, sed alia quidem cælestium gloria, alia autem
terrestrium.
</vers>
    <vers num="41"> Alia claritas solis, alia claritas
lunæ et alia claritas stellarum; stella enim a stella differt in
claritate.
</vers>
    <vers num="42"> Sic et resurrectio mortuorum:
seminatur in corruptione, resurgit in incorruptione;
</vers>
    <vers num="43"> seminatur in ignobilitate, resurgit
in gloria; seminatur in infirmitate, resurgit in virtute;
</vers>
    <vers num="44"> seminatur corpus animale, resurgit
corpus spiritale.
Si est corpus animale, est et spiritale.
</vers>
    <vers num="45"> Sic et scriptum est:
« Factus est primus homo Adam in animam
viventem »; novissimus Adam in Spiritum
vivificantem.
</vers>
    <vers num="46"> Sed non prius, quod spiritale est,
sed quod animale est; deinde quod spiritale.
</vers>
    <vers num="47"> Primus homo de terra terrenus,
secundus homo de cælo.
</vers>
    <vers num="48"> Qualis terrenus, tales et terreni,
et qualis cælestis, tales et cælestes;
</vers>
    <vers num="49"> et sicut portavimus imaginem
terreni, portabimus et imaginem cælestis.
</vers>
    <vers num="50"> Hoc autem dico, fratres, quoniam
caro et sanguis regnum Dei possidere non possunt, neque corruptio
incorruptelam possidebit.
</vers>
    <vers num="51"> Ecce mysterium vobis dico: Non omnes
quidem dormiemus, sed omnes immutabimur,
</vers>
    <vers num="52"> in momento, in ictu oculi, in
novissima tuba; canet enim, et mortui suscitabuntur incorrupti, et
nos immutabimur.
</vers>
    <vers num="53"> Oportet enim corruptibile hoc
induere incorruptelam, et mortale induere immortalitatem.
</vers>
    <vers num="54"> Cum autem corruptibile hoc induerit
incorruptelam, et mortale hoc induerit immortalitatem, tunc fiet
sermo, qui scriptus est: « Absorpta est mors in
victoria.
</vers>
    <vers num="55"> Ubi est, mors, victoria tua?
Ubi est, mors, stimulus tuus? ».
</vers>
    <vers num="56"> Stimulus autem mortis peccatum est,
virtus vero peccati lex.
</vers>
    <vers num="57"> Deo autem gratias, qui dedit nobis
victoriam per Dominum nostrum Iesum Christum.
</vers>
    <vers num="58"> Itaque, fratres mei dilecti,
stabiles estote, immobiles, abundantes in opere Domini semper,
scientes quod labor vester non est inanis in Domino.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> De collectis autem, quæ fiunt in
sanctos, sicut ordinavi ecclesiis Galatiæ, ita et vos facite.
</vers>
    <vers num="2"> Per primam sabbati unusquisque
vestrum apud se ponat recondens, quod ei beneplacuerit, ut non, cum
venero, tunc collectæ fiant.
</vers>
    <vers num="3"> Cum autem præsens fuero, quos
probaveritis, per epistulas hos mittam perferre gratiam vestram in
Ierusalem;
</vers>
    <vers num="4"> quod si dignum fuerit, ut et ego eam,
mecum ibunt.
</vers>
    <vers num="5"> Veniam autem ad vos, cum Macedoniam
pertransiero, nam Macedoniam pertransibo;
</vers>
    <vers num="6"> apud vos autem forsitan manebo vel
etiam hiemabo, ut vos me deducatis, quocumque iero.
</vers>
    <vers num="7"> Nolo enim vos modo in transitu
videre; spero enim me aliquantum temporis manere apud vos, si
Dominus permiserit.
</vers>
    <vers num="8"> Permanebo autem Ephesi usque ad
Pentecosten;
</vers>
    <vers num="9"> ostium enim mihi apertum est magnum
et efficax, et adversarii multi.
</vers>
    <vers num="10"> Si autem venerit Timotheus, videte,
ut sine timore sit apud vos, opus enim Domini operatur, sicut et
ego;
</vers>
    <vers num="11"> ne quis ergo illum spernat. Deducite
autem illum in pace, ut veniat ad me; exspecto enim illum cum
fratribus.
</vers>
    <vers num="12"> De Apollo autem fratre, multum
rogavi eum, ut veniret ad vos cum fratribus, et utique non fuit
voluntas, ut nunc veniret; veniet autem, cum ei opportunum
fuerit.
</vers>
    <vers num="13"> Vigilate, state in fide, viriliter
agite, confortamini;
</vers>
    <vers num="14"> omnia vestra in caritate fiant.
</vers>
    <vers num="15"> Obsecro autem vos, fratres: nostis
domum Stephanæ, quoniam sunt primitiæ Achaiæ et in ministerium
sanctorum ordinaverunt seipsos;
</vers>
    <vers num="16"> ut et vos subditi sitis eiusmodi et
omni cooperanti et laboranti.
</vers>
    <vers num="17"> Gaudeo autem in præsentia Stephanæ
et Fortunati et Achaici, quoniam id quod vobis deerat, ipsi
suppleverunt;
</vers>
    <vers num="18"> refecerunt enim et meum spiritum et
vestrum. Cognoscite ergo, qui eiusmodi sunt.
</vers>
    <vers num="19"> Salutant vos ecclesiæ Asiæ.
Salutant vos in Domino multum Aquila et Prisca cum domestica sua
ecclesia.
</vers>
    <vers num="20"> Salutant vos fratres omnes. Salutate
invicem in osculo sancto.
</vers>
    <vers num="21"> Salutatio mea manu Pauli.
</vers>
    <vers num="22"> Si quis non amat Dominum, sit
anathema. Marana tha!
</vers>
    <vers num="23"> Gratia Domini Iesu vobiscum.
</vers>
    <vers num="24"> Caritas mea cum omnibus vobis in
Christo Iesu.</vers>
  </cap>
</romanliturgy>
