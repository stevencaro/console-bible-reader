<?xml version="1.0" encoding="utf-8"?>
<romanliturgy lingua="la" elibro="nah">
  <titulum>Prophetia Nahum</titulum>
  <subtitulum>Capitulum 1</subtitulum>
  <cap num="1">
    <vers num="1"> Oraculum Nineve. Liber visionis Nahum Elcesæi.
    </vers>
    <vers num="2"> Deus æmulator et ulciscens
Dominus,
ulciscens Dominus et habens furorem,
ulciscens Dominus in hostes suos
et servans iram inimicis suis.
</vers>
    <vers num="3"> Dominus patiens et magnus
fortitudine,
nullumque impunitum derelinquet Dominus.
In tempestate et turbine via eius,
et nubes pulvis pedum eius.
</vers>
    <vers num="4"> Increpans mare et exsiccans illud
et omnia flumina ad desertum deducens.
Elanguit Basan et Carmelus,
et flos Libani elanguit.
</vers>
    <vers num="5"> Montes commoti sunt ab eo,
et colles conturbati;
et contremuit terra a facie eius
et orbis et omnes habitantes in eo.
</vers>
    <vers num="6"> Ante faciem indignationis eius quis
stabit,
et quis resistet in æstu furoris eius? Indignatio eius effusa est
ut ignis,
et petræ dissolutæ sunt ab eo.
</vers>
    <vers num="7"> Bonus Dominus,
refugium in die tribulationis
et sciens sperantes in se
</vers>
    <vers num="8"> et in diluvio transeunte;
consummationem faciet adversariorum suorum,
et inimicos eius persequentur tenebræ.
</vers>
    <vers num="9"> Quid cogitatis contra Dominum?
Consummationem ipse faciet;
non consurget duplex tribulatio.
</vers>
    <vers num="10"> Sicut spinæ condensæ se invicem
complectentes
et sicut potatores inebriati
consumentur quasi stipula omnino arida.
</vers>
    <vers num="11"> Ex te exivit cogitans contra Dominum
malitiam,
mente pertractans prævaricationem.
</vers>
    <vers num="12"> Hæc dicit Dominus:
« Et si incolumes fuerint et numerosi,
sic quoque attondentur et pertransibunt;
afflixi te et non affligam te ultra.
</vers>
    <vers num="13"> Et nunc conteram virgam eius de
dorso tuo
et vincula tua disrumpam ».
</vers>
    <vers num="14"> Et præcipiet super te Dominus:
« Non seminabitur ex nomine tuo amplius.
De domo dei tui disperdam sculptile et conflatile;
ponam sepulcrum tuum,
quia inhonoratus es ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Ecce super montes pedes
evangelizantis
et annuntiantis pacem.
Celebra, Iuda, festivitates tuas
et redde vota tua,
quia non adiciet ultra ut pertranseat in te Belial:
totus interiit.
</vers>
    <vers num="2"> Ascendit, qui dispergat, contra
te.
« Custodi munitionem,
contemplare viam, conforta lumbos, robora virtutem
valde ».
</vers>
    <vers num="3"> Quia restituet Dominus magnificentiam
Iacob
sicut magnificentiam Israel,
quia prædones prædati sunt eos
et propagines eorum corruperunt.
</vers>
    <vers num="4"> Clipeus fortium eius ruber,
viri exercitus in coccineis;
ignitæ laminæ ferreæ curruum,
quando præparat bellum,
et equites agitantur.
</vers>
    <vers num="5"> In viis furibundæ currunt
quadrigæ,
invicem colliduntur in plateis;
aspectus eorum quasi lampades,
quasi fulgura discurrentia.
</vers>
    <vers num="6"> Recordatur fortium suorum,
ruunt in itineribus suis;
currunt ad murum,
et præparatur umbraculum.
</vers>
    <vers num="7"> Portæ fluviorum apertæ sunt,
palatium tremit.
</vers>
    <vers num="8"> Et speciosa denudatur, tollitur,
et ancillæ eius gemunt ut columbæ et percutiunt corda sua.
</vers>
    <vers num="9"> Et Nineve quasi piscina aquarum,
cuius aquæ fugiunt.
« State, state! »;
sed non est qui revertatur.
</vers>
    <vers num="10"> « Diripite argentum,
diripite aurum! ».
Et non est finis divitiarum;
thesaurus ex omnibus vasis desiderabilibus.
</vers>
    <vers num="11"> Dissipata et vastata et
dilacerata,
et cor tabescens,
et dissolutio geniculorum;
et tremor in cunctis renibus,
et facies omnium eorum candentes.
</vers>
    <vers num="12"> Ubi est habitaculum leonum,
et spelunca catulorum leonum,
ad quam ivit leo, ut duceret illuc catulum leonis,
et non erat qui exterreret?
</vers>
    <vers num="13"> Leo cepit sufficienter catulis
suis
et necavit leænis suis;
et implevit præda speluncas suas
et cubile suum rapina.
</vers>
    <vers num="14"> « Ecce ego ad te,
dicit Dominus exercituum,
et succendam usque ad fumum quadrigas tuas;
et leunculos tuos comedet gladius,
et exterminabo de terra prædam tuam,
et non audietur ultra vox nuntiorum tuorum ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Væ, civitas sanguinum,
universa mendacii
præda plena!
Non recedet a te rapina.
</vers>
    <vers num="2"> Vox flagellorum et vox strepitus
rotarum,
equi frementes et quadrigæ ferventes,
equites irruentes
</vers>
    <vers num="3"> et gladii micantes et hastæ
fulgurantes
et multitudo interfectorum et acervi mortuorum;
nec est finis cadaverum,
et corruunt super corpora.
</vers>
    <vers num="4"> Hoc propter multitudinem
fornicationum meretricis
speciosæ et gratæ et habentis maleficia,
quæ vendidit gentes fornicationibus suis
et nationes maleficiis suis.
</vers>
    <vers num="5"> « Ecce ego ad te,
dicit Dominus exercituum;
et levabo vestimentum tuum in faciem tuam
et ostendam gentibus nuditatem tuam
et regnis ignominiam tuam.
</vers>
    <vers num="6"> Et proiciam super te
abominationes
et contumeliis te afficiam;
et ponam te in exemplum.
</vers>
    <vers num="7"> Et erit: omnis, qui viderit te,
resiliet a te et dicet:
“Vastata est Nineve!
Quis dolebit super eam?
Unde quæram consolatorem tibi?”.
</vers>
    <vers num="8"> Numquid melior es quam Noamon,
quæ habitabat in fluminibus?
Aquæ in circuitu eius:
cuius vallum mare,
aquæ muri eius.
</vers>
    <vers num="9"> Chus fuit fortitudo eius
et Ægyptus, cuius non est finis;
Phut et Libyes fuerunt in auxilio eius.
</vers>
    <vers num="10"> Sed et ipsa in transmigrationem
ducta est,
ivit in captivitatem.
Parvuli eius elisi sunt
in capite omnium viarum;
et super inclitos eius miserunt sortem,
et omnes optimates eius constricti sunt in compedibus.
</vers>
    <vers num="11"> Et tu ergo inebriaberis,
eris despecta;
et tu quæres
refugium ab inimico.
</vers>
    <vers num="12"> Omnes munitiones tuæ sicut
ficus
cum ficis præcocibus:
si concussæ fuerint,
cadent in os comedentis.
</vers>
    <vers num="13"> Ecce populus tuus,
mulieres in medio tui;
inimicis tuis late patebunt
portæ terræ tuæ;
devorabit ignis vectes tuos.
</vers>
    <vers num="14"> Aquam propter obsidionem hauri
tibi,
firma munitiones tuas;
intra in lutum et calca argillam,
tene typum laterum.
</vers>
    <vers num="15"> Ibi comedet te ignis,
peribis gladio,
devorabit te ut bruchus.
Augere ut bruchus,
multiplicare ut locusta.
</vers>
    <vers num="16"> Plures fecisti negotiatores tuos
quam stellæ sint cæli;
bruchus exuit pellem
et avolavit.
</vers>
    <vers num="17"> Custodes tui quasi locustæ,
et scribæ tui quasi agmen locustarum,
quæ considunt in sæpibus
in die frigoris;
sol ortus est,
et avolaverunt,
non est cognitus locus earum,
ubi fuerint.
</vers>
    <vers num="18"> Dormiunt pastores tui, rex
Assyriæ,
requiescunt principes tui;
dispersus est populus tuus in montibus,
et non est qui congreget.
</vers>
    <vers num="19"> Non est remedium fracturæ tuæ,
insanabilis est plaga tua;
omnes, qui audierint auditionem tuam,
plaudent manibus super te,
quia super quem non transiit
malitia tua semper? ».</vers>
  </cap>
</romanliturgy>
