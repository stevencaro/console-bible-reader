<?xml version="1.0" encoding="utf-8"?>
<romanliturgy lingua="la" elibro="2th">
  <titulum>Epistula II ad Thessalonicenses</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus et Silvanus et Timotheus
ecclesiæ Thessalonicensium in Deo Patre nostro et Domino Iesu
Christo:
</vers>
    <vers num="2"> gratia vobis et pax a Deo Patre
nostro et Domino Iesu Christo.
</vers>
    <vers num="3"> Gratias agere debemus Deo semper pro
vobis, fratres, sicut dignum est, quoniam supercrescit fides
vestra, et abundat caritas uniuscuiusque omnium vestrum in
invicem,
</vers>
    <vers num="4"> ita ut et nos ipsi in vobis gloriemur
in ecclesiis Dei pro patientia vestra et fide in omnibus
persecutionibus vestris et tribulationibus, quas sustinetis,
</vers>
    <vers num="5"> indicium iusti iudicii Dei, ut digni
habeamini regno Dei, pro quo et patimini;
</vers>
    <vers num="6"> si quidem iustum est apud Deum
retribuere tribulationem his, qui vos tribulant,
</vers>
    <vers num="7"> et vobis, qui tribulamini, requiem
nobiscum in revelatione Domini Iesu de cælo cum angelis virtutis
eius,
</vers>
    <vers num="8"> in igne flammæ, dantis vindictam
his, qui non noverunt Deum et qui non obœdiunt evangelio Domini
nostri Iesu;
</vers>
    <vers num="9"> qui pœnas dabunt interitu æterno a
facie Domini et a gloria virtutis eius,
</vers>
    <vers num="10"> cum venerit glorificari in sanctis
suis et admirabilis fieri in omnibus, qui crediderunt; quia
creditum est testimonium nostrum super vos in die illo.
</vers>
    <vers num="11"> Ad quod etiam oramus semper pro
vobis, ut dignetur vos vocatione sua Deus noster et impleat omnem
voluntatem bonitatis et opus fidei in virtute;
</vers>
    <vers num="12"> ut glorificetur nomen Domini nostri
Iesu Christi in vobis, et vos in illo, secundum gratiam Dei nostri
et Domini Iesu Christi.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Rogamus autem vos, fratres, circa
adventum Domini nostri Iesu Christi et nostram congregationem in
ipsum,
</vers>
    <vers num="2"> ut non cito moveamini a sensu neque
terreamini, neque per spiritum neque per verbum neque per epistulam
tamquam per nos, quasi instet dies Domini.
</vers>
    <vers num="3"> Ne quis vos seducat ullo modo;
quoniam, nisi venerit discessio primum, et revelatus fuerit homo
iniquitatis, filius perditionis,
</vers>
    <vers num="4"> qui adversatur et extollitur supra
omne, quod dicitur Deus aut quod colitur, ita ut in templo Dei
sedeat, ostendens se quia sit Deus.
</vers>
    <vers num="5"> Non retinetis quod, cum adhuc essem
apud vos, hæc dicebam vobis?
</vers>
    <vers num="6"> Et nunc quid detineat scitis, ut ipse
reveletur in suo tempore.
</vers>
    <vers num="7"> Nam mysterium iam operatur
iniquitatis; tantum qui tenet nunc, donec de medio fiat.
</vers>
    <vers num="8"> Et tunc revelabitur ille iniquus,
quem Dominus Iesus interficiet spiritu oris sui et destruet
illustratione adventus sui,
</vers>
    <vers num="9"> eum, cuius est adventus secundum
operationem Satanæ in omni virtute et signis et prodigiis
mendacibus
</vers>
    <vers num="10"> et in omni seductione iniquitatis
his, qui pereunt, eo quod caritatem veritatis non receperunt, ut
salvi fierent.
</vers>
    <vers num="11"> Et ideo mittit illis Deus
operationem erroris, ut credant mendacio,
</vers>
    <vers num="12"> ut iudicentur omnes, qui non
crediderunt veritati, sed consenserunt iniquitati.
</vers>
    <vers num="13"> Nos autem debemus gratias agere Deo
semper pro vobis, fratres, dilecti a Domino, quod elegerit vos Deus
primitias in salutem, in sanctificatione Spiritus et fide
veritatis;
</vers>
    <vers num="14"> ad quod et vocavit vos per
evangelium nostrum in acquisitionem gloriæ Domini nostri Iesu
Christi.
</vers>
    <vers num="15"> Itaque, fratres, state et tenete
traditiones, quas didicistis sive per sermonem sive per epistulam
nostram.
</vers>
    <vers num="16"> Ipse autem Dominus noster Iesus
Christus et Deus Pater noster, qui dilexit nos et dedit
consolationem æternam et spem bonam in gratia,
</vers>
    <vers num="17"> consoletur corda vestra et confirmet
in omni opere et sermone bono.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> De cetero, fratres, orate pro
nobis, ut sermo Domini currat et glorificetur sicut et apud
vos,
</vers>
    <vers num="2"> et ut liberemur ab importunis et
malis hominibus; non enim omnium est fides.
</vers>
    <vers num="3"> Fidelis autem Dominus est, qui
confirmabit vos et custodiet a Malo.
</vers>
    <vers num="4"> Confidimus autem de vobis in Domino,
quoniam, quæ præcipimus, et facitis et facietis.
</vers>
    <vers num="5"> Dominus autem dirigat corda vestra in
caritatem Dei et patientiam Christi.
</vers>
    <vers num="6"> Præcipimus autem vobis, fratres, in
nomine Domini nostri Iesu Christi, ut subtrahatis vos ab omni
fratre ambulante inordinate et non secundum traditionem, quam
acceperunt a nobis.
</vers>
    <vers num="7"> Ipsi enim scitis quemadmodum oporteat
imitari nos, quoniam non inordinati fuimus inter vos
</vers>
    <vers num="8"> neque gratis panem
manducavimus ab aliquo sed in labore et fatigatione, nocte et die
operantes, ne quem vestrum gravaremus;
</vers>
    <vers num="9"> non quasi non habuerimus potestatem,
sed ut nosmetipsos formam daremus vobis ad imitandum nos.
</vers>
    <vers num="10"> Nam et cum essemus apud vos, hoc
præcipiebamus vobis: Si quis non vult operari, nec manducet.
</vers>
    <vers num="11"> Audimus enim inter vos quosdam
ambulare inordinate, nihil operantes sed curiose agentes;
</vers>
    <vers num="12"> his autem, qui eiusmodi sunt,
præcipimus et obsecramus in Domino Iesu Christo, ut cum quiete
operantes suum panem manducent.
</vers>
    <vers num="13"> Vos autem, fratres, nolite deficere
benefacientes.
</vers>
    <vers num="14"> Quod si quis non obœdit verbo
nostro per epistulam, hunc notate, non commisceamini cum illo, ut
confundatur;
</vers>
    <vers num="15"> et nolite quasi inimicum existimare,
sed corripite ut fratrem.
</vers>
    <vers num="16"> Ipse autem Dominus pacis det vobis
pacem sempiternam in omni modo. Dominus cum omnibus vobis.
</vers>
    <vers num="17"> Salutatio mea manu Pauli, quod est
signum in omni epistula; ita scribo.
</vers>
    <vers num="18"> Gratia Domini nostri Iesu Christi
cum omnibus vobis.</vers>
  </cap>
</romanliturgy>
