<?xml version="1.0" encoding="utf-8"?>
<romanliturgy lingua="la" elibro="1sam">
  <titulum>Liber Primus Samuelis</titulum>
  <subtitulum>Capitulum 1</subtitulum>
  <cap num="1">
    <vers num="1"> Fuit vir unus de Ramathaim Suphita
de monte Ephraim, et nomen eius Elcana filius Ieroham filii Eliu
filii Thohu filii Suph, Ephrathæus.
</vers>
    <vers num="2"> Et habuit duas uxores: nomen uni Anna
et nomen secundæ Phenenna. Fueruntque Phenennæ filii, Annæ autem
non erant liberi.
</vers>
    <vers num="3"> Et ascendebat vir ille de civitate
sua singulis annis, ut adoraret et sacrificaret Domino exercituum
in Silo. Erant autem ibi duo filii Heli, Ophni et Phinees,
sacerdotes Domini.
</vers>
    <vers num="4"> Venit ergo dies, et immolavit Elcana
dabatque Phenennæ uxori suæ et cunctis filiis eius et filiabus
partes;
</vers>
    <vers num="5"> Annæ autem dabat unam partem
electam, quia Annam diligebat; Dominus autem concluserat vulvam
eius.
</vers>
    <vers num="6"> Affligebat quoque eam æmula eius et
vehementer angebat, ut conturbaret eam, quod conclusisset Dominus
vulvam eius.
</vers>
    <vers num="7"> Sicque faciebat per singulos annos,
cum, redeunte tempore, ascenderent templum Domini, et sic
provocabat eam. Porro illa flebat et non capiebat cibum.
</vers>
    <vers num="8"> Dixit ergo ei Elcana vir suus:
« Anna, cur fles et quare non comedis? Et quam ob rem
affligitur cor tuum? Numquid non ego melior sum tibi quam decem
filii? ».
</vers>
    <vers num="9"> Surrexit autem Anna, postquam
comederant et biberant in Silo, et Heli sacerdote sedente super
sellam ante postes templi Domini.
</vers>
    <vers num="10"> Cum esset Anna amaro animo, oravit
Dominum flens largiter
</vers>
    <vers num="11"> et votum vovit dicens:
« Domine exercituum, si respiciens videris afflictionem
famulæ tuæ et recordatus mei fueris nec oblitus ancillæ tuæ
dederisque servæ tuæ sexum virilem, dabo eum Domino omnes dies
vitæ eius, et novacula non ascendet super caput
eius ».
</vers>
    <vers num="12"> Factum est ergo, cum illa
multiplicaret preces coram Domino, ut Heli observaret os eius.
</vers>
    <vers num="13"> Porro Anna loquebatur in corde suo;
tantumque labia illius movebantur, et vox penitus non audiebatur.
Æstimavit igitur eam Heli temulentam
</vers>
    <vers num="14"> dixitque ei: « Usquequo
ebria eris? Digere paulisper vinum, quo mades! ».
</vers>
    <vers num="15"> Respondens Anna:
« Nequaquam, inquit, domine mi; nam mulier infelix nimis
ego sum: vinumque et omne, quod inebriare potest, non bibi, sed
effudi animam meam in conspectu Domini.
</vers>
    <vers num="16"> Ne reputes ancillam tuam quasi unam
de filiabus Belial, quia ex multitudine doloris et mæroris mei
locuta sum usque in præsens ».
</vers>
    <vers num="17"> Tunc Heli ait ei: « Vade
in pace, et Deus Israel det tibi petitionem, quam rogasti
eum ».
</vers>
    <vers num="18"> Et illa dixit: « Utinam
inveniat ancilla tua gratiam in oculis tuis ». Et abiit
mulier in viam suam et comedit; vultusque illius non fuerunt
amplius sicut prius.
</vers>
    <vers num="19"> Et surrexerunt mane et adoraverunt
coram Domino.
Reversique sunt et venerunt in domum suam in Rama. Cognovit autem
Elcana Annam uxorem suam, et recordatus est eius Dominus.
</vers>
    <vers num="20"> Et factum est post circulum dierum
concepit Anna et peperit filium vocavitque nomen eius Samuel, eo
quod a Domino postulasset eum.
</vers>
    <vers num="21"> Ascendit autem vir Elcana et omnis
domus eius, ut immolaret Domino hostiam annuam et votum suum.
</vers>
    <vers num="22"> Et Anna non ascendit; dixit enim
viro suo: « Non vadam, donec ablactetur infans, et ducam
eum, et appareat ante conspectum Domini et maneat ibi
iugiter ».
</vers>
    <vers num="23"> Et ait ei Elcana vir suus:
« Fac, quod bonum tibi videtur, et mane, donec ablactes
eum; precorque, ut impleat Dominus verbum suum ». Mansit
ergo mulier et lactavit filium suum, donec amoveret eum a
lacte.
</vers>
    <vers num="24"> Et adduxit eum secum, postquam
ablactaverat, cum vitulo trium annorum et tribus modiis farinæ et
utre vini; et adduxit eum ad domum Domini in Silo. Puer autem erat
adhuc infantulus.
</vers>
    <vers num="25"> Et immolaverunt vitulum et
obtulerunt puerum Heli,
</vers>
    <vers num="26"> et ait Anna: « Obsecro,
mi domine; vivit anima tua, domine, ego sum illa mulier, quæ steti
coram te hic orans Dominum.
</vers>
    <vers num="27"> Pro puero isto oravi, et dedit mihi
Dominus petitionem meam, quam postulavi eum.
</vers>
    <vers num="28"> Idcirco et ego commodavi eum Domino;
cunctis diebus, quibus vivet, postulatus erit pro
Domino ».
Et adoraverunt ibi Dominum.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et oravit Anna et ait:
« Exsultavit cor meum in Domino,
exaltatum est cornu meum in Deo meo;
dilatatum est os meum super inimicos meos,
quoniam lætata sum in salutari tuo.
</vers>
    <vers num="2"> Non est sanctus ut est Dominus;
neque enim est alius extra te,
et non est fortis sicut Deus noster.
</vers>
    <vers num="3"> Nolite multiplicare loqui sublimia
gloriantes.
Recedant superba de ore vestro,
quia Deus scientiarum Dominus est, et ab eo ponderantur
actiones.
</vers>
    <vers num="4"> Arcus fortium confractus est,
et infirmi accincti sunt robore.
</vers>
    <vers num="5"> Saturati prius pro pane se
locaverunt,
et famelici non eguerunt amplius.
Sterilis peperit plurimos,
et, quæ multos habebat filios, emarcuit.
</vers>
    <vers num="6"> Dominus mortificat et vivificat,
deducit ad infernum et reducit.
</vers>
    <vers num="7"> Dominus pauperem facit et ditat,
humiliat et sublevat;
</vers>
    <vers num="8"> suscitat de pulvere egenum
et de stercore elevat pauperem,
ut sedeat cum principibus
et solium gloriæ teneat.
Domini enim sunt cardines terræ, et posuit super eos orbem.
</vers>
    <vers num="9"> Pedes sanctorum suorum servabit,
et impii in tenebris conticescent,
quia non in fortitudine sua roborabitur vir.
</vers>
    <vers num="10"> Dominus conteret adversarios
suos;
super ipsos in cælis tonabit.
Dominus iudicabit fines terræ
et dabit imperium regi suo
et sublimabit cornu christi sui ».
</vers>
    <vers num="11"> Et abiit Elcana in Rama in domum
suam. Puer autem erat minister in conspectu Domini ante faciem Heli
sacerdotis.
</vers>
    <vers num="12"> Porro filii Heli filii Belial
nescientes Dominum
</vers>
    <vers num="13"> neque officium sacerdotum ad
populum, sed, quicumque immolasset victimam, veniebat puer
sacerdotis, dum coquerentur carnes, et habebat fuscinulam tridentem
in manu sua
</vers>
    <vers num="14"> et mittebat eam in lebetem vel in
caldariam aut in ollam sive in cacabum et omne, quod levabat
fuscinula, tollebat sacerdos sibi. Sic faciebant universo Israeli
venienti in Silo.
</vers>
    <vers num="15"> Etiam, antequam adolerent adipem,
veniebat puer sacerdotis et dicebat immolanti: « Da mihi
carnem, ut coquam sacerdoti; non enim accipiet a te carnem coctam
sed crudam ».
</vers>
    <vers num="16"> Dicebatque illi immolans:
« Incendatur primum iuxta morem hodie adeps, et tolle
tibi, quantumcumque desiderat anima tua ». Qui
respondens aiebat ei: « Nequaquam; nunc enim dabis,
alioquin tollam vi ».
</vers>
    <vers num="17"> Erat ergo peccatum puerorum grande
nimis coram Domino, quia detrahebant sacrificio Domini.
</vers>
    <vers num="18"> Samuel autem ministrabat ante faciem
Domini, puer accinctus ephod lineo.
</vers>
    <vers num="19"> Et tunicam parvam faciebat ei mater
sua, quam afferebat ei singulis annis ascendens cum viro suo, ut
immolaret hostiam annuam.
</vers>
    <vers num="20"> Et benedicebat Heli Elcanæ et uxori
eius dicebatque: « Reddat tibi Dominus semen de muliere
hac pro petitione, quæ postulata est pro Domino ». Et
abierunt in locum suum.
</vers>
    <vers num="21"> Visitavit ergo Dominus Annam, et
concepit et peperit tres filios et duas filias. Et crevit puer
Samuel apud Dominum.
</vers>
    <vers num="22"> Heli autem erat senex valde et
audivit omnia, quæ faciebant filii sui universo Israeli et quomodo
dormiebant cum mulieribus, quæ ministrabant ad ostium
tabernaculi,
</vers>
    <vers num="23"> et dixit eis: « Quare
facitis res huiuscemodi, quas ego audio, res pessimas, ab omni
populo?
</vers>
    <vers num="24"> Nolite, filii mei; non enim est bona
fama, quam ego audio, ut transgredi faciatis populum Domini.
</vers>
    <vers num="25"> Si peccaverit vir in virum,
arbiter ei potest esse Deus;
si autem in Dominum peccaverit vir,
quis intercedet pro eo? ».
Et non audierunt vocem patris sui, quia voluit Dominus occidere
eos.
</vers>
    <vers num="26"> Puer autem Samuel proficiebat atque
crescebat et placebat tam Domino quam hominibus.
</vers>
    <vers num="27"> Venit autem vir Dei ad Heli et ait
ad eum: « Hæc dicit Dominus: Numquid non aperte
revelatus sum domui patris tui, cum esset in Ægypto in domo
pharaonis?
</vers>
    <vers num="28"> Et elegi eum ex omnibus tribubus
Israel mihi in sacerdotem, ut ascenderet ad altare meum et adoleret
mihi incensum et portaret ephod coram me; et dedi domui patris tui
omnia de sacrificiis filiorum Israel.
</vers>
    <vers num="29"> Quare calce abicitis victimam meam
et munera mea, quæ præcepi, ut offerrentur in templo, et magis
honorasti filios tuos quam me, ut impinguaremini primitiis omnis
sacrificii Israel populi mei?
</vers>
    <vers num="30"> Propterea ait Dominus, Deus Israel:
Loquens locutus sum, ut domus tua et domus patris tui ministraret
in conspectu meo usque in sempiternum. Nunc autem, dicit Dominus,
absit hoc a me. Sed quicumque glorificaverit me, glorificabo eum;
qui autem contemnunt me, erunt ignobiles.
</vers>
    <vers num="31"> Ecce dies veniunt, et præcidam
brachium tuum et brachium domus patris tui, ut non sit senex in
domo tua.
</vers>
    <vers num="32"> Et videbis æmulum tuum in templo in
universis prosperis Israel; et non erit senex in domo tua omnibus
diebus.
</vers>
    <vers num="33"> Verumtamen non auferam penitus virum
ex te ab altari meo; sed ut deficiant oculi tui, et tabescat anima
tua, et pars magna domus tuæ morietur, cum ad virilem ætatem
venerit.
</vers>
    <vers num="34"> Hoc autem erit tibi signum, quod
venturum est duobus filiis tuis Ophni et Phinees: in die uno
morientur ambo.
</vers>
    <vers num="35"> Et suscitabo mihi sacerdotem
fidelem, qui iuxta cor meum et animam meam faciat; et ædificabo ei
domum fidelem, et ambulabit coram christo meo cunctis diebus.
</vers>
    <vers num="36"> Futurum est autem ut quicumque
remanserit in domo tua, veniat, ut procidat ante illum pro nummo
argenteo et torta panis dicatque: “Dimitte me, obsecro, ad
unam partem sacerdotalem, ut comedam buccellam
panis” ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Puer autem Samuel ministrabat
Domino coram Heli. Et sermo Domini erat pretiosus in diebus illis:
non erat visio frequens.
</vers>
    <vers num="2"> Factum est ergo in die quadam, Heli
iacebat in loco suo, et oculi eius caligaverant, nec poterat
videre.
</vers>
    <vers num="3"> Lucerna Dei nondum exstincta erat, et
Samuel dormiebat in templo Domini, ubi erat arca Dei.
</vers>
    <vers num="4"> Et vocavit Dominus Samuel, qui
respondens ait: « Ecce ego ».
</vers>
    <vers num="5"> Et cucurrit ad Heli et dixit:
« Ecce ego; vocasti enim me ». Qui dixit:
« Non vocavi. Revertere; dormi! ». Et abiit
et dormivit.
</vers>
    <vers num="6"> Et Dominus rursum vocavit Samuel.
Consurgensque Samuel abiit ad Heli et dixit: « Ecce ego,
quia vocasti me ». Qui respondit: « Non
vocavi te, fili mi. Revertere et dormi! ».
</vers>
    <vers num="7"> Porro Samuel necdum sciebat Dominum,
neque revelatus fuerat ei sermo Domini.
</vers>
    <vers num="8"> Et Dominus rursum vocavit Samuel
tertio, qui consurgens abiit ad Heli
</vers>
    <vers num="9"> et ait: « Ecce ego, quia
vocasti me ». Intellexit igitur Heli quia Dominus
vocaret puerum, et ait ad Samuel: « Vade et dormi; et,
si deinceps vocaverit te, dices: « Loquere, Domine, quia
audit servus tuus” ». Abiit ergo Samuel et
dormivit in loco suo.
</vers>
    <vers num="10"> Et venit Dominus et stetit et
vocavit, sicut vocaverat prius: « Samuel,
Samuel ». Et ait Samuel: « Loquere, quia
audit servus tuus ».
</vers>
    <vers num="11"> Et dixit Dominus ad Samuel:
« Ecce ego facio verbum in Israel, quod quicumque
audierit, tinnient ambæ aures eius.
</vers>
    <vers num="12"> In die illo suscitabo adversum Heli
omnia, quæ locutus sum super domum eius: incipiam et complebo.
</vers>
    <vers num="13"> Prædixi enim ei quod iudicaturus
essem domum eius in æternum propter iniquitatem, eo quod noverat
filios suos contemnere Deum et non corripuit eos.
</vers>
    <vers num="14"> Idcirco iuravi domui Heli quod non
expietur iniquitas domus eius victimis et muneribus usque in
æternum ».
</vers>
    <vers num="15"> Dormivit autem Samuel usque mane
aperuitque ostia domus Domini. Et Samuel timebat indicare visionem
Heli.
</vers>
    <vers num="16"> Vocavit ergo Heli Samuelem et dixit:
« Samuel, fili mi ». Qui respondens ait:
« Præsto sum ».
</vers>
    <vers num="17"> Et interrogavit eum:
« Quis est sermo, quem locutus est ad te? Oro te, ne
celaveris me. Hæc faciat tibi Deus et hæc addat, si absconderis a
me sermonem ex omnibus verbis, quæ dicta sunt
tibi ».
</vers>
    <vers num="18"> Indicavit itaque ei Samuel universos
sermones et non abscondit ab eo. Et ille respondit:
« Dominus est! Quod bonum est in oculis suis,
faciat ».
</vers>
    <vers num="19"> Crevit autem Samuel, et Dominus erat
cum eo, et non cecidit ex omnibus verbis eius in terram.
</vers>
    <vers num="20"> Et cognovit universus Israel a Dan
usque Bersabee quod constitutus esset Samuel propheta Domini.
</vers>
    <vers num="21"> Et addidit Dominus ut appareret in
Silo, quoniam revelatus fuerat Dominus Samueli in Silo iuxta verbum
Domini. Et evenit sermo Samuelis universo Israeli.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et factum est in diebus illis,
convenerunt Philisthim in pugnam; et egressus est Israel obviam
Philisthim in prœlium et castrametatus est iuxta Abenezer. Porro
Philisthim venerunt in Aphec
</vers>
    <vers num="2"> et instruxerunt aciem contra Israel.
Crescente autem certamine, terga vertit Israel Philisthæis; et
cæsi sunt in illo certamine passim per agros quasi quattuor milia
virorum.
</vers>
    <vers num="3"> Et reversus est populus ad castra,
dixeruntque maiores natu de Israel: « Quare percussit
nos Dominus hodie coram Philisthim? Afferamus ad nos de Silo arcam
fœderis Domini, et veniat in medium nostri, ut salvet nos de manu
inimicorum nostrorum ».
</vers>
    <vers num="4"> Misit ergo populus in Silo, et
tulerunt inde arcam fœderis Domini exercituum sedentis super
cherubim; erantque duo filii Heli cum arca fœderis Dei, Ophni et
Phinees.
</vers>
    <vers num="5"> Cumque venisset arca fœderis Domini
in castra, vociferatus est omnis Israel clamore grandi, et
personuit terra.
</vers>
    <vers num="6"> Et audierunt Philisthim vocem
clamoris dixeruntque: « Quænam est hæc vox clamoris
magni in castris Hebræorum? ». Et cognoverunt quod arca
Domini venisset in castra.
</vers>
    <vers num="7"> Timueruntque Philisthim dicentes:
« Venit Deus in castra! ». Et ingemuerunt
dicentes:
</vers>
    <vers num="8"> « Væ nobis! Non enim fuit
tanta exsultatio heri et nudiustertius. Væ nobis! Quis nos
servabit de manu deorum sublimium istorum? Hi sunt dii, qui
percusserunt Ægyptum omni plaga in deserto.
</vers>
    <vers num="9"> Confortamini et estote viri,
Philisthim, ne serviatis Hebræis, sicut illi servierunt vobis.
Estote viri et bellate! ».
</vers>
    <vers num="10"> Pugnaverunt ergo Philisthim, et
cæsus est Israel, et fugit unusquisque in tabernaculum suum; et
facta est plaga magna nimis, et ceciderunt de Israel triginta milia
peditum.
</vers>
    <vers num="11"> Et arca Dei capta est; duoque filii
Heli mortui sunt, Ophni et Phinees.
</vers>
    <vers num="12"> Currens autem vir de Beniamin ex
acie venit in Silo in die illo scissa veste et conspersus pulvere
caput.
</vers>
    <vers num="13"> Cumque ille venisset, Heli sedebat
super sellam iuxta portam aspectans viam; erat enim cor eius pavens
pro arca Dei. Vir autem ille, postquam ingressus est, nuntiavit
urbi; et ululavit omnis civitas.
</vers>
    <vers num="14"> Et audivit Heli sonitum clamoris
dixitque: « Quis est hic sonitus tumultus huius?
 ». At ille festinavit et venit et nuntiavit Heli.
</vers>
    <vers num="15"> Heli autem erat nonaginta et octo
annorum, et oculi eius caligaverant, et videre non poterat.
</vers>
    <vers num="16"> Et dixit ad Heli: « Ego
sum qui veni de prœlio et ego qui de acie fugi hodie ».
Cui ille ait: « Quid actum est, fili
mi? ».
</vers>
    <vers num="17"> Respondens autem, qui nuntiabat:
« Fugit, inquit, Israel coram Philisthim, et ruina magna
facta est in populo; insuper et duo filii tui mortui sunt, Ophni et
Phinees, et arca Dei capta est ».
</vers>
    <vers num="18"> Cumque ille nominasset arcam Dei,
cecidit de sella retrorsum iuxta ostium et, fractis cervicibus,
mortuus est; senex enim erat vir et gravis. Et ipse iudicavit
Israel quadraginta annis.
</vers>
    <vers num="19"> Nurus autem eius, uxor Phinees,
prægnans erat vicinaque partui. Et, audito nuntio quod capta esset
arca Dei et mortuus socer suus et vir suus, incurvavit se et
peperit; irruerant enim in eam dolores subiti.
</vers>
    <vers num="20"> In ipso autem momento mortis eius
dixerunt ei, quæ stabant circa eam: « Ne timeas, quia
filium peperisti ». Quæ non respondit eis neque
animadvertit.
</vers>
    <vers num="21"> Et vocavit puerum Ichabod dicens:
« Translata est gloria de Israel! », quia
capta est arca Dei et pro socero suo et pro viro suo.
</vers>
    <vers num="22"> Et ait: « Translata est
gloria ab Israel, eo quod capta est arca Dei! ».</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Philisthim autem tulerunt arcam
Dei et asportaverunt eam a Abenezer in Azotum.
</vers>
    <vers num="2"> Tulerunt Philisthim arcam Dei et
intulerunt eam in templum Dagon et statuerunt eam iuxta Dagon.
</vers>
    <vers num="3"> Cumque surrexissent Azotii altera
die, ecce Dagon iacebat pronus in terram ante arcam Domini; et
tulerunt Dagon et restituerunt eum in loco suo.
</vers>
    <vers num="4"> Rursumque mane die altera
consurgentes invenerunt Dagon iacentem super faciem suam in terram
coram arca Domini; caput autem Dagon et duæ palmæ manuum eius
abscisæ erant super limen:
</vers>
    <vers num="5"> porro Dagon truncus solus remanserat
in loco suo. Propter hanc causam non calcant sacerdotes Dagon et
omnes, qui ingrediuntur templum eius, super limen Dagon in Azoto
usque in hodiernum diem.
</vers>
    <vers num="6"> Aggravata est autem manus Domini
super Azotios, et demolitus est eos et percussit eos tumoribus,
Azotum et fines eius.
</vers>
    <vers num="7"> Videntes autem viri Azotii
huiuscemodi plagam dixerunt: « Non maneat arca Dei
Israel apud nos, quoniam dura est manus eius super nos et super
Dagon deum nostrum ».
</vers>
    <vers num="8"> Et mittentes congregaverunt omnes
principes Philisthinorum ad se et dixerunt: « Quid
faciemus de arca Dei Israel? ». Responderuntque:
« In Geth circumducatur arca Dei Israel ». Et
circumduxerunt arcam Dei Israel.
</vers>
    <vers num="9"> Postquam autem circumduxerunt eam,
facta est manus Domini super civitatem, pavor magnus nimis; et
percussit viros urbis a parvo usque ad maiorem, et eruperunt eis
tumores.
</vers>
    <vers num="10"> Miserunt ergo arcam Dei in
Accaron.
Cumque venisset arca Dei in Accaron, exclamaverunt Accaronitæ
dicentes: « Adduxerunt ad nos arcam Dei Israel, ut
interficiat nos et populum nostrum! ». 
</vers>
    <vers num="11"> Miserunt itaque et congregaverunt
omnes principes Philisthinorum et dixerunt: « Dimittite
arcam Dei Israel, et revertatur in locum suum et non interficiat
nos cum populo nostro ».
</vers>
    <vers num="12"> Fiebat enim pavor mortis in tota
civitate, et gravissima valde manus Dei. Viri quoque, qui mortui
non fuerant, percutiebantur tumoribus, et ascendebat ululatus
civitatis in cælum.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Fuit ergo arca Domini in regio ne
Philisthinorum septem mensi bus;
</vers>
    <vers num="2"> et vocaverunt Philisthim sacerdotes
et divinos dicentes: « Quid faciemus de arca Domini?
Indicate nobis quomodo remittemus eam in locum
suum ».
Qui dixerunt:
</vers>
    <vers num="3"> « Si remittitis arcam Dei
Israel, nolite dimittere eam vacuam, sed, quod debetis, reddite ei
pro peccato, et tunc curabimini; scietis quare non recedat manus
eius a vobis ».
</vers>
    <vers num="4"> Qui dixerunt: « Quid est
quod pro delicto reddere debeamus ei? ». Responderuntque
illi:
</vers>
    <vers num="5"> « Iuxta numerum principum
Philisthinorum quinque tumores aureos facietis et quinque mures
aureos, quia plaga una fuit omnibus vobis et principibus vestris.
Facietisque similitudines tumorum vestrorum et similitudines
murium, qui demoliti sunt terram, et dabitis Deo Israel gloriam, si
forte relevet manum suam a vobis et a diis vestris et a terra
vestra.
</vers>
    <vers num="6"> Quare gravatis corda vestra, sicut
aggravavit Ægyptus et pharao cor suum? Nonne, postquam percussit
eos, tunc dimiserunt eos, et abierunt?
</vers>
    <vers num="7"> Nunc ergo arripite et facite
plaustrum novum unum et duas vaccas fetas, quibus non est impositum
iugum, iungite in plaustro; et recludite vitulos earum domi.
</vers>
    <vers num="8"> Tolletisque arcam Domini et ponetis
in plaustro; et similitudines aureas, quas exsolvistis ei pro
delicto, ponetis in capsella ad latus eius et dimittite eam, ut
vadat,
</vers>
    <vers num="9"> et aspicietis. Et siquidem per viam
finium suorum ascenderit contra Bethsames, ipse fecit nobis hoc
malum grande; sin autem minime, sciemus quia nequaquam manus eius
tetigit nos, sed casu accidit ».
</vers>
    <vers num="10"> Fecerunt ergo illi hoc modo et
tollentes duas vaccas, quæ lactabant vitulos, iunxerunt ad
plaustrum vitulosque earum concluserunt domi;
</vers>
    <vers num="11"> et posuerunt arcam Dei super
plaustrum et capsellam, quæ habebat mures aureos et similitudines
tumorum.
</vers>
    <vers num="12"> Ibant autem in directum vaccæ per
viam, quæ ducit Bethsames, et itinere uno gradiebantur pergentes
et mugientes et non declinabant neque ad dextram neque ad
sinistram. Sed et principes Philisthim sequebantur usque ad
terminos Bethsames.
</vers>
    <vers num="13"> Porro Bethsamitæ metebant triticum
in valle; et elevantes oculos viderunt arcam et gavisi sunt, cum
vidissent.
</vers>
    <vers num="14"> Et plaustrum venit in agrum Iosue
Bethsamitæ et stetit ibi. Erat autem ibi lapis magnus; et
conciderunt ligna plaustri vaccasque imposuerunt super ea
holocaustum Domino.
</vers>
    <vers num="15"> Levitæ autem deposuerunt arcam Dei
et capsellam, quæ erat iuxta eam, in qua erant similitudines
aureæ; et posuerunt super lapidem grandem. Viri autem Bethsamitæ
obtulerunt holocausta et immolaverunt victimas in die illa
Domino.
</vers>
    <vers num="16"> Et quinque principes Philisthinorum
viderunt et reversi sunt in Accaron in die illa.
</vers>
    <vers num="17"> Hi sunt autem tumores aurei, quos
reddiderunt Philisthim pro delicto Domino: Azotus unum, Gaza unum,
Ascalon unum, Geth unum, Accaron unum;
</vers>
    <vers num="18"> et mures aureos secundum numerum
urbium Philisthim quinque principum, ab urbe murata usque ad
villam, quæ erat absque muro; et lapis ille magnus, super quem
posuerunt arcam Domini, testis est usque in hunc diem in agro Iosue
Bethsamitis.
</vers>
    <vers num="19"> Filii autem Iechoniæ non sunt
gavisi super viros Bethsamites quia viderant arcam Domini; et
percussit Dominus de populo septuaginta viros. Luxitque populus eo
quod Dominus percussisset plebem plaga magna;
</vers>
    <vers num="20"> et dixerunt viri Bethsamitæ:
« Quis poterit stare in conspectu Domini, Dei sancti
huius? Et ad quem ascendet a nobis? ».
</vers>
    <vers num="21"> Miseruntque nuntios ad habitatores
Cariathiarim dicentes: « Reduxerunt Philisthim arcam
Domini. Descendite et ducite eam sursum ad vos ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Venerunt ergo viri Cariathiarim et
duxerunt arcam Domini sursum et intulerunt eam in domum Abinadab in
colle; Eleazarum autem filium eius sanctificaverunt, ut custodiret
arcam Domini.
</vers>
    <vers num="2"> Et factum est, ex qua die mansit arca
Domini in Cariathiarim, multiplicati sunt dies; erat quippe iam
annus vicesimus, et ingemuit omnis domus Israel post Dominum.
</vers>
    <vers num="3"> Ait autem Samuel ad universam domum
Israel dicens: « Si in toto corde vestro revertimini ad
Dominum, auferte deos alienos de medio vestri et Astharoth et
præparate corda vestra Domino et servite ei soli, et eruet vos de
manu Philisthim ».
</vers>
    <vers num="4"> Abstulerunt ergo filii Israel Baalim
et Astharoth et servierunt Domino soli.
</vers>
    <vers num="5"> Dixit autem Samuel:
« Congregate universum Israel in Maspha, ut orem pro
vobis Dominum ».
</vers>
    <vers num="6"> Et convenerunt in Maspha hauseruntque
aquam et effuderunt in conspectu Domini et ieiunaverunt in die illa
et dixerunt ibi: « Peccavimus Domino ».
Iudicavitque Samuel filios Israel in Maspha.
</vers>
    <vers num="7"> Et audierunt Philisthim quod
congregati essent filii Israel in Maspha, et ascenderunt principes
Philisthinorum ad Israel. Quod cum audissent filii Israel,
timuerunt a facie Philisthinorum
</vers>
    <vers num="8"> dixeruntque ad Samuel:
« Ne cesses pro nobis clamare ad Dominum Deum nostrum,
ut salvet nos de manu Philisthinorum ».
</vers>
    <vers num="9"> Tulit ergo Samuel agnum lactantem
unum et obtulit illum holocaustum integrum Domino; et clamavit
Samuel ad Dominum pro Israel, et exaudivit eum Dominus.
</vers>
    <vers num="10"> Factum est autem cum Samuel offerret
holocaustum, Philisthim iniere prœlium contra Israel. Intonuit
autem Dominus fragore magno in die illa super Philisthim et
exterruit eos, et cæsi sunt a facie Israel.
</vers>
    <vers num="11"> Egressique viri Israel de Maspha
persecuti sunt Philisthæos et percusserunt eos usque ad locum, qui
erat subter Bethchar.
</vers>
    <vers num="12"> Tulit autem Samuel lapidem unum et
posuit eum inter Maspha et inter Sen et vocavit nomen loci illius
Abenezer (id est Lapis adiutorii) dixitque: « Hucusque
auxiliatus est nobis Dominus ».
</vers>
    <vers num="13"> Et humiliati sunt Philisthim nec
apposuerunt ultra ut venirent in terminos Israel. Facta est itaque
manus Domini super Philisthæos cunctis diebus Samuel.
</vers>
    <vers num="14"> Et redditæ sunt urbes, quas
tulerant Philisthim ab Israel, Israeli ab Accaron usque Geth; et
terminos earum liberavit Israel de manu Philisthinorum. Eratque pax
inter Israel et Amorræum.
</vers>
    <vers num="15"> Iudicabat quoque Samuel Israel
cunctis diebus vitæ suæ
</vers>
    <vers num="16"> et ibat per singulos annos
circumiens Bethel et Galgala et Maspha et iudicabat Israelem in
supradictis locis. Revertebaturque in Rama; ibi enim erat domus
eius, et ibi iudicabat Israelem. Ædificavit etiam ibi altare
Domino.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Factum est autem cum senuis set,
Samuel posuit filios suos iudices Israel.
</vers>
    <vers num="2"> Fuitque nomen filii eius primogeniti
Ioel et nomen secundi Abia; iudicabant in Bersabee.
</vers>
    <vers num="3"> Et non ambulaverunt filii illius in
viis eius, sed declinaverunt post avaritiam acceperuntque munera et
perverterunt iudicium.
</vers>
    <vers num="4"> Congregati ergo universi maiores natu
Israel venerunt ad Samuel in Rama
</vers>
    <vers num="5"> dixeruntque ei: « Ecce tu
senuisti, et filii tui non ambulant in viis tuis; nunc ergo
constitue nobis regem, ut iudicet nos, sicut universæ habent
nationes ».
</vers>
    <vers num="6"> Displicuitque sermo in oculis
Samuelis, eo quod dixissent: « Da nobis regem, ut
iudicet nos ». Et oravit Samuel ad Dominum.
</vers>
    <vers num="7"> Dixit autem Dominus ad Samuel:
« Audi vocem populi in omnibus, quæ loquuntur tibi; non
enim te abiecerunt, sed me abiecerunt, ne regnem super eos.
</vers>
    <vers num="8"> Iuxta omnia opera sua, quæ fecerunt
a die, qua eduxi eos de Ægypto, usque ad diem hanc, sicut
dereliquerunt me et servierunt diis alienis, sic faciunt etiam
tibi.
</vers>
    <vers num="9"> Nunc ergo audi vocem eorum;
verumtamen contestare eos et prædic eis ius regis, qui regnaturus
est super eos ».
</vers>
    <vers num="10"> Dixit itaque Samuel omnia verba
Domini ad populum, qui petierat a se regem,
</vers>
    <vers num="11"> et ait: « Hoc erit ius
regis, qui imperaturus est vobis: Filios vestros tollet et ponet in
curribus suis facietque sibi equites, et current ante quadrigas
eius;
</vers>
    <vers num="12"> et constituet sibi tribunos et
centuriones et aratores agrorum suorum et messores segetum et
fabros armorum et curruum suorum.
</vers>
    <vers num="13"> Filias quoque vestras faciet sibi
unguentarias et focarias et panificas.
</vers>
    <vers num="14"> Agros quoque vestros et vineas et
oliveta optima tollet et dabit servis suis.
</vers>
    <vers num="15"> Sed et segetes vestras et vinearum
reditus addecimabit, ut det eunuchis et famulis suis.
</vers>
    <vers num="16"> Servos etiam vestros et ancillas et
boves vestros optimos et asinos auferet et ponet in opere suo.
</vers>
    <vers num="17"> Greges vestros addecimabit, vosque
eritis ei servi.
</vers>
    <vers num="18"> Et clamabitis in die illa a facie
regis vestri, quem elegistis vobis, et non exaudiet vos Dominus in
die illa ».
</vers>
    <vers num="19"> Noluit autem populus audire vocem
Samuel, sed dixerunt: « Nequaquam: rex enim erit super
nos,
</vers>
    <vers num="20"> et erimus nos quoque sicut omnes
gentes; et iudicabit nos rex noster et egredietur ante nos et
pugnabit bella nostra pro nobis ».
</vers>
    <vers num="21"> Et audivit Samuel omnia verba populi
et locutus est ea in auribus Domini.
</vers>
    <vers num="22"> Dixit autem Dominus ad Samuel:
« Audi vocem eorum et constitue super eos
regem ». Et ait Samuel ad viros Israel:
« Vadat unusquisque in civitatem suam ».</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Et erat vir de Beniamin nomine Cis
filius Abiel filii Seror filii Be chorath filii Aphia, Beniaminita
vir potens.
</vers>
    <vers num="2"> Et erat ei filius vocabulo Saul
electus et bonus, et non erat vir de filiis Israel melior illo; ab
umero et sursum eminebat super omnem populum.
</vers>
    <vers num="3"> Perierant autem asinæ Cis patris
Saul, et dixit Cis ad Saul filium suum: « Tolle tecum
unum de pueris et consurgens vade et quære asinas ».
Qui cum transissent per montem Ephraim
</vers>
    <vers num="4"> et per terram Salisa et non
invenissent, transierunt etiam per terram Salim, et non erant, sed
et per terram Iemini et minime reppererunt.
</vers>
    <vers num="5"> Cum autem venissent in terram Suph,
dixit Saul ad puerum suum, qui erat cum eo: « Veni, et
revertamur, ne forte dimiserit pater meus asinas et sollicitus sit
pro nobis ».
</vers>
    <vers num="6"> Qui ait ei: « Ecce est vir
Dei in civitate hac, vir nobilis. Omne quod loquitur, absque
ambiguitate venit. Nunc ergo eamus illuc, si forte indicet nobis de
via nostra, propter quam venimus ».
</vers>
    <vers num="7"> Dixitque Saul ad puerum suum:
« Ecce ibimus; quid feremus ad virum? Panis defecit in
sitarciis nostris, et sportulam non habemus, ut demus homini Dei.
Quid habemus? ».
</vers>
    <vers num="8"> Rursum puer respondit Sauli et ait:
« Ecce inventa est in manu mea quarta pars sicli
argenti; demus homini Dei, ut indicet nobis viam
nostram ». —
</vers>
    <vers num="9"> Olim in Israel sic loquebatur
unusquisque vadens consulere Deum: « Venite, et eamus ad
videntem »; qui enim propheta dicitur hodie, vocabatur
olim videns. —
</vers>
    <vers num="10"> Et dixit Saul ad puerum suum:
« Optimus sermo tuus; veni, eamus ». Et
ierunt in civitatem, in qua erat vir Dei.
</vers>
    <vers num="11"> Cumque ascenderent clivum civitatis,
invenerunt puellas egredientes ad hauriendam aquam et dixerunt eis:
« Num hic est videns? ».
</vers>
    <vers num="12"> Quæ respondentes dixerunt illis:
« Hic est: ecce ante te, festina nunc; hodie enim venit
in civitatem, quia sacrificium est hodie populo in excelso.
</vers>
    <vers num="13"> Ingredientes urbem statim invenietis
eum, antequam ascendat excelsum ad vescendum; neque enim comesurus
est populus, donec ille veniat, quia ipse benedicit hostiæ, et
deinceps comedunt, qui vocati sunt. Nunc ergo conscendite, quia
statim reperietis eum ».
</vers>
    <vers num="14"> Et ascenderunt in civitatem. Cumque
illi intrarent in urbem, apparuit Samuel egrediens obviam eis, ut
ascenderet in excelsum.
</vers>
    <vers num="15"> Dominus autem revelaverat Samuel,
ante unam diem quam veniret Saul, dicens:
</vers>
    <vers num="16"> « Hac ipsa, quæ nunc est
hora, cras mittam ad te virum de terra Beniamin, et unges eum ducem
super populum meum Israel, et salvabit populum meum de manu
Philisthinorum, quia respexi populum meum; venit enim clamor eorum
ad me ».
</vers>
    <vers num="17"> Cumque aspexisset Samuel Saulem,
Dominus ait ei: « Ecce vir, quem dixeram tibi; iste
dominabitur populo meo ».
</vers>
    <vers num="18"> Accessit autem Saul ad Samuelem in
medio portæ et ait: « Indica, oro, mihi: Ubi est domus
videntis? ».
</vers>
    <vers num="19"> Et respondit Samuel Sauli dicens:
« Ego sum videns. Ascende ante me in excelsum, ut
comedatis mecum hodie. Et dimittam te mane et omnia, quæ sunt in
corde tuo, indicabo tibi;
</vers>
    <vers num="20"> et de asinis, quas perdidisti
nudiustertius, ne sollicitus sis, quia inventæ sunt. Et cuius
erunt optima quæque Israel? Nonne tibi et omni domui patris
tui? ».
</vers>
    <vers num="21"> Respondens autem Saul ait:
“Numquid non Beniaminita ego sum de minima tribu Israel, et
cognatio mea novissima inter omnes familias de tribu Beniamin?
Quare ergo locutus es mihi sermonem istum? ».
</vers>
    <vers num="22"> Assumens itaque Samuel Saulem et
puerum eius introduxit eos in triclinium et dedit eis locum in
capite eorum, qui fuerant invitati: erant enim quasi triginta
viri.
</vers>
    <vers num="23"> Dixitque Samuel coco:
« Da partem, quam dedi tibi et præcepi, ut reponeres
seorsum apud te ».
</vers>
    <vers num="24"> Levavit autem cocus armum et caudam
et posuit ante Saul. Dixitque Samuel: « Ecce quod
remansit; pone ante te et comede, quia de industria servatum est
tibi, quando populum vocavi ». Et comedit Saul cum
Samuel in die illa.
</vers>
    <vers num="25"> Et descenderunt de excelso in
oppidum. Et straverunt pro Saul in solario, et dormivit.
</vers>
    <vers num="26"> Cumque mane surrexissent, et iam
elucesceret, vocavit Samuel Saul in solario dicens:
« Surge, ut dimittam te ». Et surrexit Saul.
Egressique sunt ambo, ipse videlicet et Samuel.
</vers>
    <vers num="27"> Cumque descenderent in extrema parte
civitatis, Samuel dixit ad Saul: « Dic puero, ut
antecedat nos — et ille antecessit —; tu autem subsiste
paulisper, ut indicem tibi verbum Domini ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Tulit autem Samuel lenticulam olei
et effudit super caput eius et deosculatus eum ait:
« Ecce unxit te Dominus in principem super populum suum,
super Israel. Et tu dominaberis populo Domini et tu liberabis eum
de manu inimicorum eius, qui in circuitu eius sunt. Et hoc tibi
signum quia unxit te Deus in principem super hereditatem suam:
</vers>
    <vers num="2"> cum abieris hodie a me, invenies duos
viros iuxta sepulcrum Rachel in finibus Beniamin, dicentque tibi:
“Inventæ sunt asinæ, ad quas ieras perquirendas; et
intermissis pater tuus asinis sollicitus est pro vobis et dicit:
Quid faciam de filio meo?”.
</vers>
    <vers num="3"> Cumque abieris inde et ultra
transieris et veneris ad quercum Thabor, invenient te ibi tres viri
ascendentes ad Deum in Bethel: unus portans tres hædos et alius
tres tortas panis et alius portans utrem vini.
</vers>
    <vers num="4"> Cumque te salutaverint, dabunt tibi
duos panes, et accipies de manu eorum.
</vers>
    <vers num="5"> Post hæc venies in Gabaa Dei, ubi
est statio Philisthinorum; et, cum ingressus fueris ibi urbem,
obviam habebis gregem prophetarum descendentium de excelso et ante
eos psalterium et tympanum et tibiam et citharam ipsosque
prophetantes.
</vers>
    <vers num="6"> Et insiliet in te spiritus Domini, et
prophetabis cum eis et mutaberis in virum alium.
</vers>
    <vers num="7"> Quando ergo evenerint signa hæc
omnia tibi, fac, quæcumque invenerit manus tua, quia Dominus tecum
est.
</vers>
    <vers num="8"> Et descendes ante me in Galgala. Ego
quippe descendam ad te, ut offeram oblationem et immolem victimas
pacificas. Septem diebus exspectabis, donec veniam ad te et
ostendam tibi, quæ facias ».
</vers>
    <vers num="9"> Itaque, cum avertisset umerum suum,
ut abiret a Samuele, immutavit ei Deus cor aliud, et venerunt omnia
signa hæc in die illa.
</vers>
    <vers num="10"> Veneruntque inde in Gabaa, et ecce
grex prophetarum obvius ei; et insiluit super eum spiritus Dei, et
prophetavit in medio eorum.
</vers>
    <vers num="11"> Videntes autem omnes, qui noverant
eum heri et nudiustertius, quod esset cum prophetis et prophetaret,
dixerunt ad invicem: « Quænam res accidit filio Cis?
Num et Saul inter prophetas? ».
</vers>
    <vers num="12"> Responditque vir loci illius dicens:
« Et quis pater eorum? ». Propterea versum
est in proverbium: « Num et Saul inter
prophetas? ».
</vers>
    <vers num="13"> Cessavit autem prophetare et venit
in Gabaa;
</vers>
    <vers num="14"> dixitque patruus Saul ad eum et ad
puerum eius: « Quo abistis? ». Qui respondit:
« Quærere asinas; quas cum non repperissemus, venimus
ad Samuelem”.
</vers>
    <vers num="15"> Et dixit ei patruus suus:
“Indica mihi quid dixerit tibi Samuel”.
</vers>
    <vers num="16"> Et ait Saul ad patruum suum:
« Indicavit nobis quia inventæ essent
asinæ ». De sermone autem regni non indicavit ei, quem
locutus illi fuerat Samuel.
</vers>
    <vers num="17"> Et convocavit Samuel populum ad
Dominum in Maspha
</vers>
    <vers num="18"> et ait ad filios Israel:
« Hæc dicit Dominus, Deus Israel: Ego eduxi Israel de
Ægypto et erui vos de manu Ægyptiorum et de manu omnium regnorum,
quæ affligebant vos.
</vers>
    <vers num="19"> Vos autem hodie proiecistis Deum
vestrum, qui solus salvavit vos de universis malis et
tribulationibus vestris, et dixistis: “Nequaquam, sed regem
constitue super nos!”. Nunc ergo state coram Domino per
tribus vestras et per familias ».
</vers>
    <vers num="20"> Et applicuit Samuel omnes tribus
Israel; et cecidit sors in tribum Beniamin.
</vers>
    <vers num="21"> Et applicuit tribum Beniamin et
cognationes eius; et cecidit in cognationem Metri et pervenit usque
ad Saul filium Cis. Quæsierunt ergo eum, et non est inventus.
</vers>
    <vers num="22"> Et consuluerunt post hæc Dominum,
utrumnam venisset illuc vir. Responditque Dominus:
« Ecce absconditus est inter sarcinas ».
</vers>
    <vers num="23"> Cucurrerunt itaque et tulerunt eum
inde; stetitque in medio populi et altior fuit universo populo ab
umero et sursum.
</vers>
    <vers num="24"> Et ait Samuel ad omnem populum:
« Certe videtis, quem elegit Dominus, quoniam non sit
similis ei in omni populo ». Et clamavit cunctus populus
et ait: « Vivat rex! ».
</vers>
    <vers num="25"> Locutus est autem Samuel ad populum
legem regni et scripsit in libro et reposuit coram Domino; et
dimisit Samuel omnem populum, singulos in domum suam.
</vers>
    <vers num="26"> Sed et Saul abiit in domum suam in
Gabaa; et abierunt cum eo viri fortes, quorum tetigerat Deus
corda.
</vers>
    <vers num="27"> Filii vero Belial dixerunt:
« Num salvare nos poterit iste? ». Et
despexerunt eum et non attulerunt ei munera; ille vero dissimulabat
se audire.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Ascendit autem Naas Ammonites et
pugnare cœpit ad versum Iabes Galaad. Dixeruntque omnes viri Iabes
ad Naas: « Habeto nos fœderatos, et serviemus
tibi ».
</vers>
    <vers num="2"> Et respondit ad eos Naas Ammonites:
« In hoc feriam vobiscum fœdus, ut eruam omnium vestrum
oculos dextros ponamque vos opprobrium in universo
Israel ».
</vers>
    <vers num="3"> Et dixerunt ad eum seniores Iabes:
« Concede nobis septem dies, ut mittamus nuntios in
universos terminos Israel; et, si non fuerit qui defendat nos,
egrediemur ad te ».
</vers>
    <vers num="4"> Venerunt ergo nuntii in Gabaa Saulis
et locuti sunt verba audiente populo; et levavit omnis populus
vocem suam et flevit.
</vers>
    <vers num="5"> Et ecce Saul veniebat sequens boves
de agro et ait: « Quid habet populus quod
plorat? ». Et narraverunt ei verba virorum Iabes.
</vers>
    <vers num="6"> Et insilivit spiritus Domini in Saul,
cum audisset verba hæc; et iratus est furor eius nimis.
</vers>
    <vers num="7"> Et assumens par boum concidit in
frusta misitque in omnes terminos Israel per manum nuntiorum
dicens: « Quicumque non exierit secutusque fuerit Saul
et Samuel, sic fiet bobus eius ». Invasit ergo timor
Domini populum, et egressi sunt quasi vir unus.
</vers>
    <vers num="8"> Et recensuit eos in Bezec: fueruntque
filiorum Israel trecenta milia; virorum autem Iudæ triginta
milia.
</vers>
    <vers num="9"> Et dixit nuntiis, qui venerant:
« Sic dicetis viris, qui sunt in Iabes Galaad: Cras erit
vobis salus, cum incaluerit sol ». Venerunt ergo nuntii
et annuntiaverunt viris Iabes, qui lætati sunt
</vers>
    <vers num="10"> et dixerunt: “Mane exibimus ad
vos, et facietis nobis omne, quod placuerit vobis ».
</vers>
    <vers num="11"> Et factum est, cum venisset dies
crastinus, constituit Saul populum in tres partes; et ingressi sunt
media castra in vigilia matutina et percusserunt Ammon, usque dum
incalesceret dies. Reliqui autem dispersi sunt, ita ut non
relinquerentur in eis duo pariter.
</vers>
    <vers num="12"> Et ait populus ad Samuel:
« Quis est iste qui dixit: “Saul num regnabit
super nos?”. Date viros, et interficiemus
eos ».
</vers>
    <vers num="13"> Et ait Saul: « Non
occidetur quisquam in die hac, quia hodie fecit Dominus salutem in
Israel”.
</vers>
    <vers num="14"> Dixit autem Samuel ad populum:
« Venite, et eamus in Galgala et innovemus ibi
regnum ».
</vers>
    <vers num="15"> Et perrexit omnis populus in
Galgala, et fecerunt ibi regem Saul coram Domino in Galgala; et
immolaverunt ibi victimas pacificas coram Domino. Et lætatus est
ibi Saul et cuncti viri Israel nimis.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Dixit autem Samuel ad universum
Israel: « Ecce audivi vocem vestram iuxta omnia, quæ
locuti estis ad me, et constitui super vos regem;
</vers>
    <vers num="2"> et nunc rex graditur ante vos. Ego
autem senui et incanui; porro filii mei vobiscum sunt. Itaque
conversatus coram vobis ab adulescentia mea usque ad hanc diem;
</vers>
    <vers num="3"> ecce præsto sum. Loquimini contra me
coram Domino et coram christo eius, utrum bovem cuiusquam tulerim
an asinum, si quempiam calumniatus sum, si oppressi aliquem, si de
manu cuiusquam munus accepi, ut oculos meos clauderem in eius
causa. Restituam vobis ».
</vers>
    <vers num="4"> Et dixerunt: « Non es
calumniatus nos neque oppressisti neque tulisti de manu alicuius
quippiam ».
</vers>
    <vers num="5"> Dixitque ad eos: « Testis
Dominus adversum vos, et testis christus eius in die hac, quia non
inveneritis in manu mea quippiam ». Et dixerunt:
« Testis ».
</vers>
    <vers num="6"> Et ait Samuel ad populum:
« Testis est Dominus, qui fecit Moysen et Aaron et
eduxit patres nostros de terra Ægypti.
</vers>
    <vers num="7"> Nunc ergo state, ut iudicio contendam
adversum vos coram Domino de omnibus misericordiis Domini, quas
fecit vobiscum et cum patribus vestris:
</vers>
    <vers num="8"> quomodo ingressus est Iacob in
Ægyptum, et oppresserunt eos Ægyptii; et clamaverunt patres
vestri ad Dominum, et misit Dominus Moysen et Aaron et eduxit
patres vestros ex Ægypto et collocavit eos in loco hoc;
</vers>
    <vers num="9"> qui obliti sunt Domini Dei sui, et
tradidit eos in manu Sisaræ magistri militiæ Asor et in manu
Philisthinorum et in manu regis Moab, et pugnaverunt adversum
eos.
</vers>
    <vers num="10"> Postea autem clamaverunt ad Dominum
et dixerunt: “Peccavimus, quia dereliquimus Dominum et
servivimus Baalim et Astharoth; nunc ergo erue nos de manu
inimicorum nostrorum, et serviemus tibi”.
</vers>
    <vers num="11"> Et misit Dominus Ierobbaal et Barac
et Iephte et Samuel et eruit vos de manu inimicorum vestrorum per
circuitum; et habitastis confidenter.
</vers>
    <vers num="12"> Videntes autem quod Naas rex
filiorum Ammon venisset adversum vos, dixistis mihi:
“Nequaquam, sed rex imperabit nobis!”, cum Dominus Deus
vester regnaret in vobis.
</vers>
    <vers num="13"> Nunc ergo præsto est rex vester,
quem elegistis et petistis; ecce dedit vobis Dominus regem.
</vers>
    <vers num="14"> Si timueritis Dominum et servieritis
ei et audieritis vocem eius et non contempseritis sermonem Domini,
eritis et vos et rex, qui imperat vobis, sequentes Dominum Deum
vestrum.
</vers>
    <vers num="15"> Si autem non audieritis vocem
Domini, sed contempseritis sermonem Domini, erit manus Domini super
vos et super regem vestrum, ut disperdat vos.
</vers>
    <vers num="16"> Sed et nunc state et videte rem
istam grandem, quam facturus est Dominus in conspectu vestro.
</vers>
    <vers num="17"> Numquid non messis tritici est
hodie? Invocabo Dominum, et dabit tonitrua et pluvias; et scietis
et videbitis quia grande malum feceritis vobis in conspectu Domini
petentes super vos regem ».
</vers>
    <vers num="18"> Et clamavit Samuel ad Dominum, et
dedit Dominus tonitrua et pluviam in die illa.
</vers>
    <vers num="19"> Et timuit omnis populus nimis
Dominum et Samuel; dixitque universus populus ad Samuel:
« Ora pro servis tuis ad Dominum Deum tuum, ut non
moriamur: addidimus enim universis peccatis nostris malum, ut
peteremus nobis regem ».
</vers>
    <vers num="20"> Dixit autem Samuel ad populum:
« Nolite timere. Vos fecistis universum malum hoc;
verumtamen nolite recedere a tergo Domini et servite Domino in omni
corde vestro;
</vers>
    <vers num="21"> et nolite declinare post vana, quæ
non proderunt vobis neque eruent vos, quia vana sunt;
</vers>
    <vers num="22"> profecto non derelinquet Dominus
populum suum propter nomen suum magnum, quia dignatus est Dominus
facere vos sibi populum.
</vers>
    <vers num="23"> Absit autem a me hoc peccatum in
Dominum, ut cessem orare pro vobis et docere vos viam bonam et
rectam.
</vers>
    <vers num="24"> Igitur timete Dominum et servite ei
in veritate et ex toto corde vestro; vidistis enim magnifica, quæ
in vobis gesserit.
</vers>
    <vers num="25"> Quod si perseveraveritis in malitia,
et vos et rex vester pariter peribitis ».</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Filius annorum Saul, cum regnare
cœpisset; duobus autem annis regnavit super Israel.
</vers>
    <vers num="2"> Et elegit sibi Saul tria milia de
Israel: et erant cum Saul duo milia in Machmas et in monte Bethel,
mille autem cum Ionathan in Gabaa Beniamin. Porro ceterum populum
remisit unumquemque in tabernacula sua.
</vers>
    <vers num="3"> Et percussit Ionathan stationem
Philisthinorum, quæ erat in Gabaa. Quod audierunt Philisthim; Saul
autem cecinit bucina in omni terra dicens: « Audiant
Hebræi! ».
</vers>
    <vers num="4"> Et universus Israel audivit
huiuscemodi famam: « Percussit Saul stationem
Philisthinorum; et factus est Israel odiosus
Philisthim ». Ergo populus congregatus est post Saul in
Galgala.
</vers>
    <vers num="5"> Et Philisthim congregati sunt ad
prœliandum contra Israel: tria milia curruum et sex milia equitum
et reliquum vulgus plurimum sicut arena, quæ est in litore maris.
Et ascendentes castrametati sunt in Machmas ad orientem
Bethaven.
</vers>
    <vers num="6"> Quod cum vidissent viri Israel se in
arto sitos — afflictus est enim populus — absconderunt
se in speluncis et in abditis, in petris quoque et in antris et in
cisternis.
</vers>
    <vers num="7"> Hebræi autem transierunt Iordanem in
terram Gad et Galaad.
Cumque adhuc esset Saul in Galgalis, universus populus perterritus
est, qui sequebatur eum.
</vers>
    <vers num="8"> Et exspectavit septem diebus iuxta
placitum Samuel, et non venit Samuel in Galgala; dilapsusque est
populus ab eo.
</vers>
    <vers num="9"> Ait ergo Saul: « Afferte
mihi holocaustum et pacifica ». Et obtulit
holocaustum.
</vers>
    <vers num="10"> Cumque complesset offerens
holocaustum, ecce Samuel veniebat; et egressus est Saul obviam ei,
ut salutaret eum.
</vers>
    <vers num="11"> Locutusque est ad eum Samuel:
« Quid fecisti? ». Respondit Saul:
« Quia vidi quod dilaberetur populus a me, et tu non
veneras iuxta placitos dies, porro Philisthim congregati fuerant in
Machmas,
</vers>
    <vers num="12"> dixi: Nunc descendent Philisthim ad
me in Galgala, et faciem Domini non placavi. Necessitate compulsus
obtuli holocaustum ».
</vers>
    <vers num="13"> Dixitque Samuel ad Saul:
« Stulte egisti. Utinam custodisses mandata Domini Dei
tui, quæ præcepit tibi! Profecto nunc confirmasset Dominus regnum
tuum super Israel in sempiternum;
</vers>
    <vers num="14"> sed nequaquam regnum tuum ultra
consurget. Quæsivit sibi Dominus virum iuxta cor suum; et
constituit eum Dominus ducem super populum suum, eo quod non
servaveris, quæ præcepit Dominus ».
</vers>
    <vers num="15"> Surrexit autem Samuel et ascendit de
Galgalis et abiit per viam suam. Et reliquus populus ascendit post
Saul obviam exercitui bellatorum. Et venerunt de Galgalis in Gabaa
Beniamin. Et recensuit Saul populum, qui inventi fuerant cum eo,
quasi sescentos viros.
</vers>
    <vers num="16"> Et Saul et Ionathan filius eius
populusque, qui erat cum eis, erat in Gabaa Beniamin; porro
Philisthim consederant in Machmas.
</vers>
    <vers num="17"> Et egressi sunt ad prædandum de
castris Philisthinorum tres cunei: unus cuneus pergebat contra viam
Ophra ad terram Sual,
</vers>
    <vers num="18"> porro alius ingrediebatur per viam
Bethoron, tertius autem verterat se ad iter termini imminentis
valli Seboim contra desertum.
</vers>
    <vers num="19"> Porro faber ferrarius non
inveniebatur in omni terra Israel; caverant enim Philisthim, ne
forte facerent Hebræi gladium aut lanceam.
</vers>
    <vers num="20"> Descendebat ergo omnis Israel ad
Philisthim, ut exacueret unusquisque vomerem suum et ligonem et
securim et falcem.
</vers>
    <vers num="21"> Pretium autem exacutionis erat: pro
vomeribus et ligonibus duæ partes sicli, et tertia pars sicli ad
acuendas secures et ad stimulum corrigendum.
</vers>
    <vers num="22"> Cumque venisset dies prœlii
Machmas, non est inventus ensis et lancea in manu totius populi,
qui erat cum Saul et cum Ionathan, excepto Saul et Ionathan filio
eius.
</vers>
    <vers num="23"> Egressa est autem statio Philisthim
ad fauces Machmas.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Et accidit quadam die, ut diceret
Ionathan filius Saul ad adulescentem armigerum suum:
« Veni, et transeamus ad stationem Philisthim, quæ est
ibi ex adverso ». Patri autem suo hoc ipsum non
indicavit.
</vers>
    <vers num="2"> Porro Saul morabatur in extrema parte
Gabaa sub malogranato, quæ erat in Magron; et erat populus cum eo
quasi sescentorum virorum.
</vers>
    <vers num="3"> Et Ahias filius Achitob fratris
Ichabod filii Phinees, qui ortus fuerat ex Heli sacerdote Domini in
Silo, portabat ephod. Sed et populus ignorabat quod isset
Ionathan.
</vers>
    <vers num="4"> Erant autem inter ascensus, per quos
nitebatur Ionathan transire ad stationem Philisthinorum, dens rupis
hinc ex una parte et dens rupis illinc ex altera parte: nomen uni
Boses et nomen alteri Sene;
</vers>
    <vers num="5"> unus scopulus prominens ad aquilonem
ex adverso Machmas et alter a meridie contra Gabaa.
</vers>
    <vers num="6"> Dixit autem Ionathan ad adulescentem
armigerum suum: « Veni, transeamus ad stationem
incircumcisorum horum, si forte faciat Dominus pro nobis; quia non
est Domino difficile salvare vel in multitudine vel in
paucis ».
</vers>
    <vers num="7"> Dixitque ei armiger suus:
« Fac omnia, quæ placent animo tuo. Perge quo cupis;
ego ero tecum ubicumque volueris ».
</vers>
    <vers num="8"> Et ait Ionathan: « Ecce
nos transimus ad viros istos. Cumque apparuerimus eis,
</vers>
    <vers num="9"> si taliter locuti fuerint ad nos:
“Manete, donec veniamus ad vos”, stemus in loco nostro
nec ascendamus ad eos.
</vers>
    <vers num="10"> Si autem dixerint: “Ascendite
ad nos”, ascendamus, quia tradidit eos Dominus in manibus
nostris; hoc erit nobis signum ».
</vers>
    <vers num="11"> Apparuit igitur uterque stationi
Philisthinorum. Dixeruntque Philisthim: « En Hebræi
egrediuntur de cavernis, in quibus absconditi
fuerant ».
</vers>
    <vers num="12"> Et locuti sunt viri de statione ad
Ionathan et ad armigerum eius dixeruntque: « Ascendite
ad nos, et ostendimus vobis rem ». Et ait Ionathan ad
armigerum suum: « Ascendamus; sequere me, tradidit enim
eos Dominus in manu Israel ».
</vers>
    <vers num="13"> Ascendit autem Ionathan reptans
manibus et pedibus et armiger eius post eum; Philisthim cadebant
ante Ionathan, et eos armiger eius interficiebat sequens eum.
</vers>
    <vers num="14"> Et facta est plaga prima, qua
percussit Ionathan et armiger eius quasi viginti viros in media
fere parte iugeri.
</vers>
    <vers num="15"> Et factus est terror in castris per
agros; sed et omnis populus stationis eorum et, qui ierant ad
prædandum, obstupuerunt; et conturbata est terra, et factus est
terror a Deo.
</vers>
    <vers num="16"> Et respexerunt speculatores Saul,
qui erant in Gabaa Beniamin; et ecce multitudo fluctuabat huc
illucque diffugiens.
</vers>
    <vers num="17"> Et ait Saul populo, qui erat cum eo:
« Requirite et videte quis abierit ex
nobis ». Cumque requisissent, repertum est non adesse
Ionathan et armigerum eius.
</vers>
    <vers num="18"> Et ait Saul ad Ahiam:
« Applica ephod ». Ipse enim portabat ephod
in die illa in conspectu filiorum Israel.
</vers>
    <vers num="19"> Cumque loqueretur Saul ad
sacerdotem, tumultus maior fiebat in castris Philisthinorum,
crescebatque paulatim et clarius reboabat. Et ait Saul ad
sacerdotem: « Contrahe manum tuam ».
</vers>
    <vers num="20"> Congregati ergo sunt Saul et omnis
populus, qui erat cum eo, et venerunt usque ad locum certaminis. Et
ecce versus fuerat gladius uniuscuiusque ad proximum suum:
perturbatio magna nimis.
</vers>
    <vers num="21"> Sed et Hebræi, qui fuerant cum
Philisthim heri et nudiustertius ascenderantque cum eis in castris,
reversi sunt et ipsi, ut essent cum Israel, qui erant cum Saul et
Ionathan.
</vers>
    <vers num="22"> Omnes quoque Israelitæ, qui se
absconderant in monte Ephraim, audientes quod fugissent Philisthim,
sociaverunt se et ipsi cum suis in prœlio.
</vers>
    <vers num="23"> Et salvavit Dominus in die illa
Israel; pugna autem pervenit ultra Bethaven.
</vers>
    <vers num="24"> Et viri Israel comprimebant se in
die illa. Adiuravit autem Saul populum dicens:
« Maledictus vir, qui comederit panem usque ad vesperam,
donec ulciscar de inimicis meis! ». Et non manducavit
universus populus panem.
</vers>
    <vers num="25"> Omneque terræ vulgus venit in
saltum, in quo erat mel super faciem agri.
</vers>
    <vers num="26"> Ingressus est itaque populus saltum,
et apparuit fluens mel. Nullusque applicuit manum ad os suum;
timebat enim populus iuramentum.
</vers>
    <vers num="27"> Porro Ionathan non audierat, cum
adiuraret pater eius populum; extenditque summitatem virgæ, quam
habebat in manu, et intinxit in favo mellis et convertit manum suam
ad os suum, et illuminati sunt oculi eius.
</vers>
    <vers num="28"> Respondensque unus de populo ait:
« Iureiurando constrinxit pater tuus populum dicens:
“Maledictus, qui comederit panem hodie!”. Defecit autem
populus ».
</vers>
    <vers num="29"> Dixitque Ionathan:
« Turbavit pater meus terram! Videte quia illuminati
sunt oculi mei, eo quod gustaverim paululum de melle isto;
</vers>
    <vers num="30"> quanto magis si comedisset hodie
populus de præda inimicorum suorum, quam repperit? Nonne nunc
maior facta fuisset plaga in Philisthim? ».
</vers>
    <vers num="31"> Percusserunt ergo in die illa
Philisthæos a Machmis usque in Aialon; defatigatus est autem
populus nimis.
</vers>
    <vers num="32"> Et versus ad prædam tulit oves et
boves et vitulos; et mactaverunt in terra, comeditque populus cum
sanguine.
</vers>
    <vers num="33"> Nuntiaverunt autem Saul dicentes:
« Ecce populus peccat Domino comedens cum
sanguine ». Qui ait: « Prævaricati estis!
Volvite ad me huc saxum grande ».
</vers>
    <vers num="34"> Et dixit Saul:
« Dispergimini in vulgus et dicite eis, ut adducat ad me
unusquisque bovem suum et arietem, et occidite super istud et
vescimini; et non peccabitis Domino comedentes cum
sanguine ». Adduxit itaque omnis populus, unusquisque
quod erat in manu sua illa nocte, et occiderunt ibi.
</vers>
    <vers num="35"> Ædificavit autem Saul altare
Domino. Tuncque primum cœpit ædificare altare Domino.
</vers>
    <vers num="36"> Et dixit Saul: « Irruamus
super Philisthim nocte et vastemus eos, usquedum illucescat mane;
nec relinquamus de eis virum ». Dixitque populus:
« Omne, quod bonum videtur in oculis tuis,
fac ». Et ait sacerdos: « Accedamus huc ad
Deum ».
</vers>
    <vers num="37"> Et consuluit Saul Deum:
« Num persequar Philisthim? Numquid trades eos in manu
Israel? ». Et non respondit ei in die illa.
</vers>
    <vers num="38"> Dixitque Saul: « Accedite
huc, universi duces populi, et scitote et videte per quem acciderit
peccatum hoc hodie.
</vers>
    <vers num="39"> Vivit Dominus, salvator Israel, quia
si per Ionathan filium meum factum est, absque retractatione
morietur ». Ad quod nullus contradixit ei de omni
populo.
</vers>
    <vers num="40"> Et ait ad universum Israel:
« Separamini vos in partem unam, et ego cum Ionathan
filio meo ero in parte altera ». Respondit populus ad
Saul: « Quod bonum videtur in oculis tuis,
fac ».
</vers>
    <vers num="41"> Et dixit Saul ad Dominum, Deum
Israel: « Quid est quod non responderis servo tuo hodie?
Si est in me aut in Ionathan filio meo iniquitas ista, Domine, Deus
Israel, da Urim; sed, si est hæc iniquitas in populo tuo Israel,
da Tummim ». Et deprehensus est Ionathan et Saul;
populus autem salvus evasit.
</vers>
    <vers num="42"> Et ait Saul: « Mittite
sortem inter me et inter Ionathan filium meum ». Et
captus est Ionathan.
</vers>
    <vers num="43"> Dixit autem Saul ad Ionathan:
« Indica mihi quid feceris ». Et indicavit ei
Ionathan et ait: « Gustans gustavi in summitate virgæ,
quæ erat in manu mea, paululum mellis et ecce ego
morior ».
</vers>
    <vers num="44"> Et ait Saul: « Hæc
faciat mihi Deus et hæc addat, nisi morte morieris,
Ionathan ».
</vers>
    <vers num="45"> Dixitque populus ad Saul:
« Ergone Ionathan morietur, qui fecit salutem hanc
magnam in Israel? Hoc nefas est; vivit Dominus, quia non cadet
capillus de capite eius in terram, quia cum Deo operatus est
hodie ». Liberavit ergo populus Ionathan, ut non
moreretur.
</vers>
    <vers num="46"> Recessitque Saul nec persecutus est
Philisthim; porro Philisthim abierunt in loca sua.
</vers>
    <vers num="47"> At Saul, confirmato regno super
Israel, pugnabat per circuitum adversum omnes inimicos eius: contra
Moab et filios Ammon et Edom et reges Soba et Philisthæos; et,
quocumque se verterat, superabat.
</vers>
    <vers num="48"> Fortiter egit et percussit Amalec et
eruit Israel de manu vastatorum eius.
</vers>
    <vers num="49"> Fuerunt autem filii Saul Ionathan et
Isui et Melchisua. Nomina duarum filiarum eius: nomen primogenitæ
Merob et nomen minoris Michol.
</vers>
    <vers num="50"> Et nomen uxoris Saul Achinoam filia
Achimaas, et nomen principis militiæ eius Abner filius Ner patrui
Saul.
</vers>
    <vers num="51"> Porro Cis pater Saul et Ner pater
Abner fuerunt filii Abiel.
</vers>
    <vers num="52"> Erat autem bellum potens adversum
Philisthæos omnibus diebus Saul; nam, quemcumque viderat Saul
virum fortem et aptum ad prœlium, sociabat eum sibi.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Et dixit Samuel ad Saul:
« Me misit Dominus, ut unge rem te in regem super
populum eius Israel. Nunc ergo audi vocem Domini.
</vers>
    <vers num="2"> Hæc dicit Dominus exercituum:
“Recensui, quæcumque fecit Amalec Israeli, quomodo restitit
ei in via, cum ascenderet de Ægypto.
</vers>
    <vers num="3"> Nunc igitur vade et demolire Amalec
et percute anathemate universa eius; non parcas ei, sed interfice a
viro usque ad mulierem et parvulum atque lactantem, bovem et ovem,
camelum et asinum” ».
</vers>
    <vers num="4"> Convocavit itaque Saul populum et
recensuit eos in Telem: ducenta milia peditum et decem milia
virorum Iudæ.
</vers>
    <vers num="5"> Cumque venisset Saul usque ad
civitatem Amalec, tetendit insidias in torrente
</vers>
    <vers num="6"> dixitque Saul Cinæo:
« Abite, recedite atque descendite ab Amalec, ne forte
perdam te cum eo; tu enim fecisti misericordiam cum omnibus filiis
Israel, cum ascenderent de Ægypto ». Et recessit
Cinæus de medio Amalec.
</vers>
    <vers num="7"> Percussitque Saul Amalec ab Hevila
usque ad Sur, quæ est e regione Ægypti.
</vers>
    <vers num="8"> Et apprehendit Agag regem Amalec
vivum; omne autem vulgus interfecit in ore gladii.
</vers>
    <vers num="9"> Et pepercit Saul et populus Agag et
optimis gregibus ovium et armentorum, pinguibus scilicet pecoribus
et agnis et universis, quæ pulchra erant, nec voluerunt disperdere
ea; quidquid vero vile fuit et reprobum, hoc demoliti sunt.
</vers>
    <vers num="10"> Factum est autem verbum Domini ad
Samuel dicens:
</vers>
    <vers num="11"> « Pænitet me quod
constituerim Saul regem, quia dereliquit me et verba mea opere non
implevit ». Contristatusque est Samuel et clamavit ad
Dominum tota nocte.
</vers>
    <vers num="12"> Cumque de nocte surrexisset Samuel,
ut iret ad Saul mane, nuntiatum est Samueli quod venisset Saul in
Carmel et erexisset sibi trophæum et reversus transisset
descendissetque in Galgala.
</vers>
    <vers num="13"> Et cum venisset Samuel ad Saul,
dixit ei Saul: « Benedictus tu Domino; implevi verbum
Domini ».
</vers>
    <vers num="14"> Dixitque Samuel: « Et
quæ est hæc vox gregum, quæ resonat in auribus meis, et
armentorum, quam ego audio? ».
</vers>
    <vers num="15"> Et ait Saul: « De Amalec
adduxerunt ea; pepercit enim populus melioribus ovibus et armentis,
ut immolarentur Domino Deo tuo; reliqua vero
occidimus ».
</vers>
    <vers num="16"> Dixit autem Samuel ad Saul:
« Sine me, et indicabo tibi, quæ locutus sit Dominus ad
me nocte ». Dixitque ei:
« Loquere ».
</vers>
    <vers num="17"> Et ait Samuel: « Nonne,
cum parvulus esses in oculis tuis, caput in tribubus Israel factus
es? Unxitque te Dominus regem super Israel
</vers>
    <vers num="18"> et misit te Dominus in viam et ait:
« Vade et interfice peccatores Amalec et pugnabis contra
eos usque ad internecionem eorum ».
</vers>
    <vers num="19"> Quare ergo non audisti vocem Domini,
sed versus ad prædam es et fecisti malum in oculis
Domini? ».
</vers>
    <vers num="20"> Et ait Saul ad Samuelem:
« Immo audivi vocem Domini et ambulavi in via, per quam
misit me Dominus; et adduxi Agag regem Amalec et Amalec
interfeci.
</vers>
    <vers num="21"> Tulit autem populus de præda oves
et boves, primitias eorum, quæ cæsa sunt, ut immolet Domino Deo
tuo in Galgalis ».
</vers>
    <vers num="22"> Et ait Samuel: « Numquid
vult Dominus holocausta aut victimas et non potius ut obœdiatur
voci Domini? Melior est enim obœdientia quam victimæ, et
auscultare magis quam offerre adipem arietum.
</vers>
    <vers num="23"> Vere peccatum hariolandi est
repugnare, et scelus idololatriæ nolle acquiescere: pro eo ergo
quod abiecisti sermonem Domini, abiecit te, ne sis
rex ».
</vers>
    <vers num="24"> Dixitque Saul ad Samuelem:
« Peccavi, quia prævaricatus sum sermonem Domini et
verba tua timens populum et obœdiens voci eorum;
</vers>
    <vers num="25"> sed nunc tolle, quæso, peccatum
meum et revertere mecum, ut adorem Dominum ».
</vers>
    <vers num="26"> Et ait Samuel ad Saul:
« Non revertar tecum, quia proiecisti sermonem Domini;
et proiecit te Dominus, ne sis rex super Israel ».
</vers>
    <vers num="27"> Et conversus est Samuel, ut abiret;
ille autem apprehendit summitatem pallii eius, quæ et scissa
est.
</vers>
    <vers num="28"> Et ait ad eum Samuel:
« Scidit Dominus regnum Israel a te hodie et tradidit
illud proximo tuo meliori te.
</vers>
    <vers num="29"> Porro Gloria Israel non mentitur et
pænitudine non flectitur; neque enim homo est, ut agat
pænitentiam ».
</vers>
    <vers num="30"> At ille ait: « Peccavi,
sed nunc honora me coram senibus populi mei et coram Israel; et
revertere mecum, ut adorem Dominum Deum tuum ».
</vers>
    <vers num="31"> Reversus ergo Samuel secutus est
Saulem et adoravit Saul Dominum.
</vers>
    <vers num="32"> Dixitque Samuel:
« Adducite ad me Agag regem Amalec ». Et
oblatus est ei Agag tremens. Et dixit Agag: « Certe
secessit amaritudomortis! ».
</vers>
    <vers num="33"> Et ait Samuel: « Sicut
fecit absque liberis mulieres gladius tuus, sic absque liberis erit
inter mulieres mater tua ». Et in frusta concidit Samuel
Agag coram Domino in Galgalis.
</vers>
    <vers num="34"> Abiit autem Samuel in Rama; Saul
vero ascendit in domum suam in Gabaa Saulis.
</vers>
    <vers num="35"> Et non vidit Samuel ultra Saul usque
ad diem mortis suæ; verumtamen lugebat Samuel Saul, quoniam
Dominum pænitebat quod constituisset Saul regem super Israel.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Dixitque Dominus ad Samuelem:
« Usquequo tu luges Saul, cum ego proiecerim eum, ne
regnet super Israel? Imple cornu tuum oleo et veni, ut mittam te ad
Isai Bethlehemitem; providi enim in filiis eius mihi
regem ».
</vers>
    <vers num="2"> Et ait Samuel: « Quomodo
vadam? Audiet enim Saul et interficiet me ». Et ait
Dominus: « Vitulam de armento tolles in manu tua et
dices: “Ad immolandum Domino veni”.
</vers>
    <vers num="3"> Et vocabis Isai ad victimam; et ego
ostendam tibi quid facias, et unges quemcumque monstravero
tibi ».
</vers>
    <vers num="4"> Fecit ergo Samuel, sicut locutus est
ei Dominus, venitque in Bethlehem. Et expaverunt seniores civitatis
occurrentes ei dixeruntque: « Pacificusne ingressus
tuus? ».
</vers>
    <vers num="5"> Et ait: « Pacificus; ad
immolandum Domino veni. Sanctificamini et venite mecum, ut
immolem ». Sanctificavit ergo Isai et filios eius et
vocavit eos ad sacrificium.
</vers>
    <vers num="6"> Cumque ingressi essent, vidit Eliab
et ait: « Absque dubio coram Domino est christus
eius! ».
</vers>
    <vers num="7"> Et dixit Dominus ad Samuelem:
« Ne respicias vultum eius neque altitudinem staturæ
eius, quoniam abieci eum; nec iuxta intuitum hominis iudico: homo
enim videt ea, quæ parent, Dominus autem intuetur
cor ».
</vers>
    <vers num="8"> Et vocavit Isai Abinadab et adduxit
eum coram Samuele, qui dixit: « Nec hunc elegit
Dominus ».
</vers>
    <vers num="9"> Adduxit autem Isai Samma, de quo ait:
« Etiam hunc non elegit Dominus ».
</vers>
    <vers num="10"> Adduxit itaque Isai septem filios
suos coram Samuele, et ait Samuel ad Isai: « Non elegit
Dominus ex istis ».
</vers>
    <vers num="11"> Dixitque Samuel ad Isai:
« Numquid iam completi sunt filii? ». Qui
respondit: « Adhuc reliquus est minimus et pascit
oves ». Et ait Samuel ad Isai: « Mitte et
adduc eum; nec enim discumbemus prius quam huc ille
venerit ».
</vers>
    <vers num="12"> Misit ergo et adduxit eum; erat
autem rufus et pulcher aspectu decoraque facie. Et ait Dominus:
« Surge, unge eum; ipse est enim ».
</vers>
    <vers num="13"> Tulit igitur Samuel cornu olei et
unxit eum in medio fratrum eius; et directus est spiritus Domini in
David a die illa et in reliquum. Surgensque Samuel abiit in
Rama.
</vers>
    <vers num="14"> Spiritus autem Domini recessit a
Saul, et exagitabat eum spiritus nequam a Domino.
</vers>
    <vers num="15"> Dixeruntque servi Saul ad eum:
« Ecce spiritus Dei malus exagitat te.
</vers>
    <vers num="16"> Iubeat dominus noster, et servi tui,
qui coram te sunt, quærant hominem scientem psallere cithara, ut,
quando arripuerit te spiritus Dei malus, psallat manu sua, et
levius feras ».
</vers>
    <vers num="17"> Et ait Saul ad servos suos:
« Providete mihi aliquem bene psallentem et adducite eum
ad me ».
</vers>
    <vers num="18"> Et respondens unus de pueris ait:
« Ecce vidi filium Isai Bethlehemitæ scientem psallere
et fortissimum robore et virum bellicosum et prudentem in verbis et
virum pulchrum; et Dominus est cum eo ».
</vers>
    <vers num="19"> Misit ergo Saul nuntios ad Isai
dicens: « Mitte ad me David filium tuum, qui est in
pascuis ».
</vers>
    <vers num="20"> Tulitque Isai asinum cum pane et
utre vini et hædo de capris uno et misit per manum David filii sui
Sauli.
</vers>
    <vers num="21"> Et venit David ad Saul et stetit
coram eo; at ille dilexit eum nimis, et factus est eius
armiger.
</vers>
    <vers num="22"> Misitque Saul ad Isai dicens:
« Stet David in conspectu meo; invenit enim gratiam in
oculis meis ».
</vers>
    <vers num="23"> Igitur, quandocumque spiritus Dei
arripiebat Saul, David tollebat citharam et percutiebat manu sua;
et refocillabatur Saul et levius habebat: recedebat enim ab eo
spiritus malus.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Congregantes vero Philisthim
agmina sua in prœlium, convenerunt in Socho Iudæ et castrametati
sunt inter Socho et Azeca in Aphesdommim.
</vers>
    <vers num="2"> Porro Saul et viri Israel congregati
venerunt in vallem Terebinthi et instruxerunt aciem ad pugnandum
contra Philisthim.
</vers>
    <vers num="3"> Et Philisthim stabant super montem ex
hac parte, et Israel stabat super montem ex altera parte; vallisque
erat inter eos.
</vers>
    <vers num="4"> Et egressus est vir propugnator de
castris Philisthinorum nomine Goliath de Geth altitudinis sex
cubitorum et palmi.
</vers>
    <vers num="5"> Et cassisaerea super caput eius, et
lorica squamata induebatur; porro pondus loricæ eius quinque milia
siclorum æris.
</vers>
    <vers num="6"> Et ocreasaereas habebat in cruribus,
et acinacesaereus erat inter umeros eius.
</vers>
    <vers num="7"> Hastile autem hastæ eius erat quasi
liciatorium texentium, ipsum autem ferrum hastæ eius sescentos
siclos habebat ferri; et armiger eius antecedebat eum.
</vers>
    <vers num="8"> Stansque clamabat adversum agmina
Israel et dicebat eis: « Quare venitis parati ad
prœlium? Numquid ego non sum Philisthæus, et vos servi Saul?
Eligite ex vobis virum, et descendat ad singulare certamen!
</vers>
    <vers num="9"> Si quiverit pugnare mecum et
percusserit me, erimus vobis servi; si autem ego prævaluero et
percussero eum, vos servi eritis et servietis
nobis ».
</vers>
    <vers num="10"> Et aiebat Philisthæus:
« Ego exprobravi agminibus Israel hodie: Date mihi
virum, et ineat mecum singulare certamen! ».
</vers>
    <vers num="11"> Audiens autem Saul et omnes
Israelitæ sermones Philisthæi huiuscemodi stupebant et metuebant
nimis.
</vers>
    <vers num="12"> David autem erat filius viri
Ephrathæi, de quo supra dictum est, de Bethlehem Iudæ, cui erat
nomen Isai; qui habebat octo filios et erat vir in diebus Saul
senex et grandævus inter viros.
</vers>
    <vers num="13"> Abierunt autem tres filii eius
maiores post Saul in prœlium; et nomina trium filiorum eius, qui
perrexerant ad bellum: Eliab primogenitus et secundus Abinadab
tertiusque Samma.
</vers>
    <vers num="14"> David autem erat minimus; tribus
ergo maioribus secutis Saulem,
</vers>
    <vers num="15"> ibat David et revertebatur a Saul,
ut pasceret gregem patris sui in Bethlehem.
</vers>
    <vers num="16"> Procedebat vero Philisthæus mane et
vespere et stabat quadraginta diebus.
</vers>
    <vers num="17"> Dixit autem Isai ad David filium
suum: « Accipe fratribus tuis ephi frumenti tosti et
decem panes istos et curre in castra ad fratres tuos.
</vers>
    <vers num="18"> Et decem formellas casei has deferes
ad tribunum, et fratres tuos visitabis, si recte agant; et pignus
ab eis referes ».
</vers>
    <vers num="19"> Saul autem et illi et omnes filii
Israel in valle Terebinthi pugnabant adversum Philisthim.
</vers>
    <vers num="20"> Surrexit itaque David mane et
commendavit gregem custodi et onustus abiit, sicut præceperat ei
Isai. Et venit ad carraginem, dum exercitus egrediebatur ad pugnam
et vociferabatur in certamine.
</vers>
    <vers num="21"> Direxerunt ergo Israel et Philisthim
aciem adversus aciem.
</vers>
    <vers num="22"> Derelinquens autem David vasa, quæ
attulerat, sub manu custodis ad sarcinas, cucurrit ad locum
certaminis et interrogabat, si omnia recte agerentur erga fratres
suos.
</vers>
    <vers num="23"> Cumque adhuc ille loqueretur eis,
apparuit vir ille propugnator ascendens, Goliath nomine,
Philisthæus de Geth, ex castris Philisthinorum; et loquente eo
hæc eadem verba, audivit David.
</vers>
    <vers num="24"> Omnes autem Israelitæ, cum
vidissent virum, fugerunt a facie eius timentes eum valde.
</vers>
    <vers num="25"> Et dixit unus quispiam de Israel:
« Num vidistis virum hunc, qui ascendit? Ad exprobrandum
enim Israeli ascendit. Virum ergo, qui percusserit eum, ditabit rex
divitiis magnis et filiam suam dabit ei; et domum patris eius
faciet absque tributo in Israel ».
</vers>
    <vers num="26"> Et ait David ad viros, qui stabant
secum, dicens: « Quid dabitur viro, qui percusserit
Philisthæum hunc et tulerit opprobrium de Israel? Quis est enim
hic Philisthæus incircumcisus, qui exprobravit acies Dei
viventis? ».
</vers>
    <vers num="27"> Referebat autem ei populus eundem
sermonem dicens: « Hæc dabuntur viro, qui percusserit
eum ».
</vers>
    <vers num="28"> Quod cum audisset Eliab frater eius
maior, loquente eo cum aliis, iratus est contra David et ait:
« Quare venisti et cui dereliquisti pauculas oves illas
in deserto? Ego novi superbiam tuam et nequitiam cordis tui, quia
ut videres prœlium descendisti ».
</vers>
    <vers num="29"> Et dixit David: « Quid
feci? Numquid non verbum est? ».
</vers>
    <vers num="30"> Et declinavit paululum ab eo ad
alium dixitque eundem sermonem; et respondit ei populus verbum
sicut prius.
</vers>
    <vers num="31"> Audita sunt autem verba, quæ
locutus est David, et annuntiata in conspectu Saul.
</vers>
    <vers num="32"> Ad quem cum fuisset adductus,
locutus est ei: « Non concidat cor cuiusquam in eo; ego
servus tuus vadam et pugnabo adversus Philisthæum
istum ».
</vers>
    <vers num="33"> Et ait Saul ad David:
« Non vales resistere Philisthæo isti nec pugnare
adversus eum, quia puer es; hic autem vir bellator ab adulescentia
sua ».
</vers>
    <vers num="34"> Dixitque David ad Saul:
« Pascebat servus tuus patris sui gregem, et veniebat
leo vel ursus tollebatque arietem de medio gregis.
</vers>
    <vers num="35"> Et sequebar eos et percutiebam
eruebamque de ore eorum; et illi consurgebant adversum me, et
apprehendebam mentum eorum et percutiebam interficiebamque eos.
</vers>
    <vers num="36"> Nam et leonem et ursum interfecit
servus tuus; erit igitur et Philisthæus hic incircumcisus quasi
unus ex eis, quia ausus est maledicere exercitum Dei
viventis ».
</vers>
    <vers num="37"> Et ait David: « Dominus,
qui eruit me de manu leonis et de manu ursi, ipse liberabit me de
manu Philisthæi huius ». Dixit autem Saul ad David:
« Vade, et Dominus tecum sit ».
</vers>
    <vers num="38"> Et induit Saul David vestimentis
suis et imposuit galeamaeream super caput eius et vestivit eum
lorica.
</vers>
    <vers num="39"> Accinctus ergo David gladio eius
super vestem suam cœpit tentare, si armatus posset incedere; non
enim habebat consuetudinem. Dixitque David ad Saul:
« Non possum sic incedere, quia nec usum
habeo ». Et deposuit ea
</vers>
    <vers num="40"> et tulit baculum suum in manu sua;
et elegit sibi quinque levissimos lapides de torrente et misit eos
in peram pastoralem, qua ut sacculo lapidum utebatur, et fundam
manu tulit et processit adversum Philisthæum.
</vers>
    <vers num="41"> Ibat autem Philisthæus incedens et
appropinquans adversum David, et armiger eius ante eum.
</vers>
    <vers num="42"> Cumque inspexisset Philisthæus et
vidisset David, despexit eum; erat enim adulescens rufus et pulcher
aspectu.
</vers>
    <vers num="43"> Et dixit Philisthæus ad David:
« Numquid ego canis sum, quod tu venis ad me cum
baculo? ». Et maledixit Philisthæus David in diis
suis;
</vers>
    <vers num="44"> dixitque ad David: « Veni
ad me, et dabo carnes tuas volatilibus cæli et bestiis
terræ ».
</vers>
    <vers num="45"> Dixit autem David ad Philisthæum:
« Tu venis ad me cum gladio et hasta et acinace; ego
autem venio ad te in nomine Domini exercituum, Dei agminum Israel,
quibus exprobrasti.
</vers>
    <vers num="46"> Hodie dabit te Dominus in manu mea,
et percutiam te et auferam caput tuum a te; et dabo cadaver tuum et
cadavera castrorum Philisthim hodie volatilibus cæli et bestiis
terræ, ut sciat omnis terra quia est Deus in Israel,
</vers>
    <vers num="47"> et noverit universa ecclesia hæc
quia non in gladio nec in hasta salvat Dominus: ipsius enim est
bellum, et tradet vos in manus nostras ».
</vers>
    <vers num="48"> Cum ergo surrexisset Philisthæus et
veniret et appropinquaret contra David, festinavit David et
cucurrit ad pugnam adversum Philisthæum.
</vers>
    <vers num="49"> Et misit manum suam in peram
tulitque unum lapidem et funda iecit; et percussit Philisthæum in
fronte, et infixus est lapis in fronte eius, et cecidit in faciem
suam super terram.
</vers>
    <vers num="50"> Prævaluitque David adversum
Philisthæum in funda et in lapide; percussumque Philisthæum
interfecit. Cumque gladium non haberet in manu, David
</vers>
    <vers num="51"> cucurrit et stetit super
Philisthæum; et tulit gladium eius et eduxit eum de vagina sua et
interfecit eum præciditque caput eius.
Videntes autem Philisthim quod mortuus esset fortissimus eorum
fugerunt.
</vers>
    <vers num="52"> Et consurgentes viri Israel et Iudæ
vociferati sunt et persecuti Philisthæos usque dum venirent ad
Geth et usque ad portas Accaron. Cecideruntque vulnerati de
Philisthim in via a Saarim usque ad Geth et usque ad Accaron.
</vers>
    <vers num="53"> Et revertentes filii Israel,
postquam persecuti fuerant Philisthæos, prædati sunt castra
eorum.
</vers>
    <vers num="54"> Assumens autem David caput
Philisthæi attulit illud in Ierusalem; arma vero eius posuit in
tabernaculo.
</vers>
    <vers num="55"> Eo autem tempore, quo viderat Saul
David egredientem contra Philisthæum, ait ad Abner principem
militiæ: « De qua stirpe descendit hic adulescens,
Abner?  ». Dixitque Abner: « Vivit anima tua,
rex, quia non novi ».
</vers>
    <vers num="56"> Et ait rex: « Interroga
tu, cuius filius sit iste puer ».
</vers>
    <vers num="57"> Cumque regressus esset David,
percusso Philisthæo, tulit eum Abner et introduxit coram Saul
caput Philisthæi habentem in manu.
</vers>
    <vers num="58"> Et ait ad eum Saul: « De
qua progenie es, o adulescens? ». Dixitque David:
« Filius servi tui Isai Bethlehemitæ ego
sum ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Et factum est cum complesset loqui
ad Saul, anima Ionathan colligata est animæ David, et dilexit eum
Ionathan quasi animam suam.
</vers>
    <vers num="2"> Tulitque eum Saul in die illa et non
concessit ei, ut reverteretur in domum patris sui.
</vers>
    <vers num="3"> Inierunt autem Ionathan et David
fœdus; diligebat enim eum quasi animam suam.
</vers>
    <vers num="4"> Et exspoliavit se Ionathan tunicam,
qua erat vestitus, et dedit eam David et reliqua vestimenta sua
usque ad gladium et arcum suum et usque ad balteum.
</vers>
    <vers num="5"> Egrediebatur quoque David ad omnia,
quæcumque misisset eum Saul, et prospere agebat; posuitque eum
Saul super viros belli, et acceptus erat in oculis universi populi,
etiam in conspectu famulorum Saul.
</vers>
    <vers num="6"> Porro cum reverterentur, cum rediret
David, percusso Philisthæo, egressæ sunt mulieres de universis
urbibus Israel cantantes chorosque ducentes in occursum Saul regis
in tympanis et in canticis lætitiæ et in sistris.
</vers>
    <vers num="7"> Et præcinebant mulieres ludentes
atque dicentes:
« Percussit Saul milia sua,
et David decem milia sua ».
</vers>
    <vers num="8"> Iratus est autem Saul nimis, et
displicuit in oculis eius iste sermo, dixitque:
« Dederunt David decem milia et mihi dederunt milia;
quid ei superest nisi solum regnum? ».
</vers>
    <vers num="9"> Non rectis ergo oculis Saul
aspiciebat David ex die illa et deinceps.
</vers>
    <vers num="10"> Post diem autem alteram invasit
spiritus Dei malus Saul, et vaticinabatur in medio domus suæ;
David autem psallebat manu sua sicut per singulos dies, tenebatque
Saul lanceam.
</vers>
    <vers num="11"> Et sustulit eam putans quod
configere posset David cum pariete; et declinavit David a facie
eius secundo.
</vers>
    <vers num="12"> Et timuit Saul David, eo quod esset
Dominus cum eo et a se recessisset.
</vers>
    <vers num="13"> Amovit ergo eum Saul a se et fecit
eum tribunum super mille viros; et egrediebatur et intrabat in
conspectu populi.
</vers>
    <vers num="14"> In omnibus quoque viis suis David
prospere agebat, et Dominus erat cum eo.
</vers>
    <vers num="15"> Vidit itaque Saul quod prospere
ageret nimis et cœpit pavere eum;
</vers>
    <vers num="16"> omnis autem Israel et Iuda diligebat
David; ipse enim egrediebatur et ingrediebatur ante eos.
</vers>
    <vers num="17"> Dixit autem Saul ad David:
« Ecce filia mea maior Merob, ipsam dabo tibi uxorem;
tantummodo esto mihi vir fortis et prœliare bella
Domini ». Saul autem reputabat dicens: « Non
sit manus mea in eo, sed sit super illum manus
Philisthinorum ».
</vers>
    <vers num="18"> Ait autem David ad Saul:
« Quis ego sum, aut quæ est vita mea aut cognatio
patris mei in Israel, ut fiam gener regis? ».
</vers>
    <vers num="19"> Factum est autem tempus, cum deberet
dari Merob filia Saul David, data est Hadriel Molathitæ uxor.
</vers>
    <vers num="20"> Dilexit autem Michol filia Saul
altera David, et nuntiatum est Saul, et placuit ei;
</vers>
    <vers num="21"> dixitque Saul: « Dabo eam
illi, ut fiat ei in scandalum, et sit super eum manus
Philisthinorum ». Dixit ergo Saul ad David altera vice:
« Gener meus eris hodie ».
</vers>
    <vers num="22"> Et mandavit Saul servis suis:
« Loquimini ad David secreto dicentes: “Ecce
places regi, et omnes servi eius diligunt te; nunc ergo esto gener
regis” ».
</vers>
    <vers num="23"> Et locuti sunt servi Saul in auribus
David omnia verba hæc, et ait David: « Num parum vobis
videtur generum esse regis? Ego autem sum vir pauper et
tenuis ».
</vers>
    <vers num="24"> Et renuntiaverunt servi Saul
dicentes: « Huiuscemodi verba locutus est
David ».
</vers>
    <vers num="25"> Dixit autem Saul: « Sic
loquimini ad David: “Non habet necesse rex sponsalia, nisi
tantum centum præputia Philisthinorum, ut fiat ultio de inimicis
regis” ». Porro Saul cogitabat tradere David in
manibus Philisthinorum.
</vers>
    <vers num="26"> Cumque renuntiassent servi eius
David verba, quæ dixerat Saul, placuit sermo in oculis David, ut
fieret gener regis.
</vers>
    <vers num="27"> Et nondum erant dies impleti, cum
David surgens abiit cum viris, qui sub eo erant, et percussit ex
Philisthim ducentos viros; et attulit præputia eorum, et
annumeraverunt ea regi, ut esset gener eius.
Dedit itaque ei Saul Michol filiam suam uxorem.
</vers>
    <vers num="28"> Et vidit Saul et intellexit quia
Dominus esset cum David; Michol autem filia Saul diligebat eum.
</vers>
    <vers num="29"> Et Saul magis cœpit timere David;
factusque est Saul inimicus David cunctis diebus.
</vers>
    <vers num="30"> Et egressi sunt principes
Philisthinorum; et, quotiescumque egrediebantur, prospere agebat
David magis quam omnes servi Saul, et celebre factum est nomen eius
nimis.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Locutus est autem Saul ad Ionathan
filium suum et ad omnes servos suos de occisione David; porro
Ionathan filius Saul diligebat David valde.
</vers>
    <vers num="2"> Et indicavit Ionathan David dicens:
« Quærit Saul pater meus occidere te; quapropter
observa te, quæso, mane; et manebis clam et absconderis.
</vers>
    <vers num="3"> Ego autem egrediens stabo iuxta
patrem meum in agro, ubicumque fueris; et ego loquar de te ad
patrem meum et, quodcumque videro, nuntiabo tibi ».
</vers>
    <vers num="4"> Locutus est ergo Ionathan de David
bona ad Saul patrem suum dixitque ad eum: « Ne peccet
rex in servum suum David, quia non peccavit tibi, et opera eius
bona sunt tibi valde.
</vers>
    <vers num="5"> Et posuit animam suam in manu sua et
percussit Philisthæum, et fecit Dominus victoriam magnam universo
Israeli; vidisti et lætatus es. Quare ergo peccas in sanguine
innoxio interficiens David, qui est absque culpa? ».
</vers>
    <vers num="6"> Quod cum audisset Saul, placatus voce
Ionathan iuravit: « Vivit Dominus quia non
occidetur ».
</vers>
    <vers num="7"> Vocavit itaque Ionathan David et
indicavit ei omnia verba hæc; et introduxit lonathan David ad
Saul, et fuit ante eum, sicut fuerat heri et nudiustertius.
</vers>
    <vers num="8"> Motum est autem rursum bellum, et
egressus David pugnavit adversum Philisthim percussitque eos plaga
magna; et fugerunt a facie eius.
</vers>
    <vers num="9"> Et factus est spiritus Domini malus
in Saul; sedebat autem in domo sua et tenebat lanceam, porro David
psallebat in manu sua.
</vers>
    <vers num="10"> Nisusque est Saul configere lancea
David in pariete; et declinavit David a facie Saul, lancea autem,
casso vulnere, perlata est in parietem. Et David fugit et salvatus
est nocte illa.
</vers>
    <vers num="11"> Misit ergo Saul satellites suos in
domum David, ut custodirent eum, et interficeretur mane.
Quod cum annuntiasset David Michol uxor sua dicens:
« Nisi salvaveris te nocte hac, cras
morieris »,
</vers>
    <vers num="12"> deposuit eum per fenestram. Porro
ille abiit et aufugit atque salvatus est.
</vers>
    <vers num="13"> Tulit autem Michol theraphim et
posuit eum super lectum; et pellem pilosam caprarum posuit ad caput
eius et operuit eum vestimentis.
</vers>
    <vers num="14"> Misit autem Saul nuntios, qui
raperent David, et responsum est quod ægrotaret.
</vers>
    <vers num="15"> Rursumque misit Saul nuntios, ut
viderent David, dicens: « Afferte eum ad me in lecto, ut
occidatur ».
</vers>
    <vers num="16"> Cumque venissent nuntii, inventus
est theraphim super lectum, et pellis caprarum ad caput eius.
</vers>
    <vers num="17"> Dixitque Saul ad Michol:
« Quare sic illusisti mihi et dimisisti inimicum meum,
ut fugeret? ». Et respondit Michol ad Saul:
« Quia ipse locutus est mihi: “Dimitte me,
alioquin interficiam te” ».
</vers>
    <vers num="18"> David autem fugiens salvatus est et
venit ad Samuel in Rama et nuntiavit ei omnia, quæ fecerat sibi
Saul. Et abierunt ipse et Samuel et morati sunt in Naioth.
</vers>
    <vers num="19"> Nuntiatum est autem Sauli a
dicentibus: « Ecce David in Naioth in
Rama ».
</vers>
    <vers num="20"> Misit ergo Saul nuntios, ut raperent
David. Qui cum vidissent cuneum prophetarum vaticinantium et Samuel
stantem super eos, factus est in illis spiritus Dei, et vaticinari
cœperunt etiam ipsi.
</vers>
    <vers num="21"> Quod cum nuntiatum esset Sauli,
misit alios nuntios; vaticinati sunt autem et illi. Et rursum Saul
misit tertios nuntios, qui et ipsi vaticinati sunt.
</vers>
    <vers num="22"> Abiit autem etiam ipse in Rama et
venit usque ad cisternam magnam, quæ est in Socho; et interrogavit
et dixit: « In quo loco sunt Samuel et
David? ». Dictumque est ei: « Ecce in Naioth
sunt in Rama ».
</vers>
    <vers num="23"> Et abiit inde in Naioth in Rama; et
factus est etiam super eum spiritus Dei, et ambulabat ingrediens et
vaticinans, usquedum veniret in Naioth in Rama.
</vers>
    <vers num="24"> Et exspoliavit se etiam ipse
vestimentis suis et vaticinatus est cum ceteris coram Samuel; et
cecidit nudus tota die illa et nocte, unde et exivit proverbium:
« Num et Saul inter prophetas? ».</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Fugit autem David de Naioth, quæ
est in Rama, veniensque locutus est coram Ionathan:
« Quid feci? Quæ est iniquitas mea et quod peccatum
meum in patrem tuum, quia quærit animam meam? ».
</vers>
    <vers num="2"> Qui dixit ei: « Absit, non
morieris; neque enim faciet pater meus quidquam grande vel parvum,
nisi prius indicaverit mihi; hoc ergo celavit me pater meus
tantummodo? Nequaquam erit istud ».
</vers>
    <vers num="3"> Et rursum respondit David et ait:
« Scit profecto pater tuus quia inveni gratiam in oculis
tuis et dixit: “Nesciat hoc Ionathan, ne forte
tristetur”. Quinimmo vivit Dominus, et vivit anima tua, quia
uno tantum gradu ego morsque dividimur ».
</vers>
    <vers num="4"> Et ait Ionathan ad David:
« Quid desiderat anima tua, ut faciam
tibi? ».
</vers>
    <vers num="5"> Dixit autem David ad Ionathan:
« Ecce neomenia est crastino, et ego ex more sedere
soleo iuxta regem ad vescendum; dimitte ergo me, ut abscondar in
agro usque ad vesperam diei tertiæ.
</vers>
    <vers num="6"> Si requisierit me pater tuus,
respondebis ei: “Rogavit me David, ut iret celeriter in
Bethlehem civitatem suam, quia victimæ annuæ ibi sunt universis
contribulibus eius”.
</vers>
    <vers num="7"> Si dixerit: “Bene”, pax
erit servo tuo; si autem fuerit iratus, scito quia malum decretum
est ab eo.
</vers>
    <vers num="8"> Fac ergo misericordiam in servum
tuum, quia fœdus Domini me famulum tuum tecum inire fecisti; si
autem est in me aliqua iniquitas, tu me interfice et ad patrem tuum
ne introducas me ».
</vers>
    <vers num="9"> Et ait Ionathan: « Absit
hoc a te; neque enim fieri potest ut, si certo cognovero malum
decretum esse a patre meo contra te, non annuntiem
tibi ».
</vers>
    <vers num="10"> Responditque David ad Ionathan:
« Quis nuntiabit mihi, si quid forte responderit tibi
pater tuus dure? ».
</vers>
    <vers num="11"> Et ait Ionathan ad David:
« Veni, egrediamur foras in agrum ». Cumque
exissent ambo in agrum,
</vers>
    <vers num="12"> ait Ionathan ad David:
« Vivit Dominus, Deus Israel, investigabo sententiam
patris mei hoc fere tempore cras vel perendie; et si aliquid boni
fuerit super David, et non statim miserim ad te et notum tibi
fecerim,
</vers>
    <vers num="13"> hæc faciat Dominus in Ionathan et
hæc augeat! Si autem perseveraverit patris mei malitia adversum
te, hoc quoque notum faciam tibi et dimittam te, ut vadas in pace.
Et sit Dominus tecum, sicut fuit cum patre meo.
</vers>
    <vers num="14"> Et, si vixero, facies mihi
misericordiam Domini; si vero mortuus fuero,
</vers>
    <vers num="15"> non auferas misericordiam tuam a
domo mea usque in sempiternum, quando eradicaverit Dominus inimicos
David unumquemque de terra ».
</vers>
    <vers num="16"> Pepigit ergo fœdus Ionathan cum
domo David dicens: « Requirat Dominus de manu inimicorum
David! ».
</vers>
    <vers num="17"> Et addidit Ionathan ut faceret David
iurare per dilectionem suam erga illum; sicut animam enim suam, ita
diligebat eum.
</vers>
    <vers num="18"> Dixitque ad eum Ionathan:
« Cras neomenia est, et requireris;
</vers>
    <vers num="19"> vacua erit enim sessio tua. Perendie
descendes festinus et venies in locum, ubi abscondisti te in die
facti illius; et sedebis iuxta acervum illum.
</vers>
    <vers num="20"> Et ego tres sagittas mittam iuxta
eum et iaciam quasi exercens me ad signum.
</vers>
    <vers num="21"> Mittam quoque et puerum dicens ei:
“Vade et affer mihi sagittas”.
</vers>
    <vers num="22"> Si dixero puero: “Ecce
sagittæ intra te sunt, tolle eas”, tu veni ad me, quia pax
tibi est, et nihil est mali, vivit Dominus. Si autem sic locutus
fuero puero: “Ecce sagittæ ultra te sunt”, vade, quia
dimisit te Dominus.
</vers>
    <vers num="23"> De verbo autem, quod locuti fuimus,
ego et tu, sit Dominus inter me et te usque in
sempiternum ».
</vers>
    <vers num="24"> Absconditus est ergo David in agro;
et venit neomenia, et sedit rex ad mensam ad comedendum.
</vers>
    <vers num="25"> Cumque sedisset rex super cathedram
suam secundum consuetudinem, quæ erat iuxta parietem, sedit
Ionathan ex adverso, et sedit Abner ex latere Saul; vacuusque
apparuit locus David.
</vers>
    <vers num="26"> Et non est locutus Saul quidquam in
die illa; cogitabat enim quod forte evenisset ei, ut non esset
mundus nec purificatus.
</vers>
    <vers num="27"> Cumque illuxisset dies secunda post
neomeniam, rursum vacuus apparuit locus David; dixitque Saul ad
Ionathan filium suum: « Cur non venit filius Isai nec
heri nec hodie ad vescendum? ».
</vers>
    <vers num="28"> Et respondit Ionathan Sauli:
« Rogavit me obnixe, ut iret in Bethlehem,
</vers>
    <vers num="29"> et ait: “Dimitte me, quoniam
sacrificium familiæ est in civitate, et frater meus ipse
accersivit me; nunc ergo, si inveni gratiam in oculis tuis, vadam
cito et videbo fratres meos”. Ob hanc causam non venit ad
mensam regis ».
</vers>
    <vers num="30"> Iratus autem Saul adversum Ionathan
dixit ei: « Fili mulieris perversæ, numquid ignoro quia
diligis filium Isai in confusionem tuam et in confusionem nuditatis
matris tuæ?
</vers>
    <vers num="31"> Omnibus enim diebus, quibus filius
Isai vixerit super terram, non stabilieris tu neque regnum tuum;
itaque iam nunc mitte et adduc eum ad me, quia filius mortis
est ».
</vers>
    <vers num="32"> Respondens autem Ionathan Sauli
patri suo ait: « Quare morietur? Quid
fecit? ».
</vers>
    <vers num="33"> Et arripuit Saul lanceam, ut
percuteret eum; et intellexit Ionathan quod definitum esset patri
suo, ut interficeret David.
</vers>
    <vers num="34"> Surrexit ergo Ionathan a mensa in
ira furoris et non comedit in die neomeniæ secunda panem;
contristatus est enim super David, eo quod confudisset eum pater
suus.
</vers>
    <vers num="35"> Cumque illuxisset mane, venit
Ionathan in agrum ad locum constitutum a David et puer parvulus cum
eo;
</vers>
    <vers num="36"> et ait ad puerum suum:
« Vade et affer mihi sagittas, quas ego
iacio ». Cumque puer cucurrisset, iecit sagittam trans
puerum.
</vers>
    <vers num="37"> Venit itaque puer ad locum sagittæ,
quam miserat Ionathan, et clamavit Ionathan post tergum pueri et
ait: « Ecce ibi est sagitta porro ultra
te ».
</vers>
    <vers num="38"> Clamavitque Ionathan post tergum
pueri: « Festina velociter, ne steteris ».
Sustulit autem puer Ionathæ sagittam et attulit ad dominum
suum
</vers>
    <vers num="39"> et quid ageretur penitus ignorabat,
tantummodo enim Ionathan et David rem noverant.
</vers>
    <vers num="40"> Dedit igitur Ionathan arma sua puero
et dixit ei: « Vade, defer in
civitatem ».
</vers>
    <vers num="41"> Cumque abisset puer, surrexit David
de latere acervi et cadens pronus in terram adoravit tertio; et
osculantes alterutrum fleverunt pariter, David autem amplius.
</vers>
    <vers num="42"> Dixit ergo Ionathan ad David:
« Vade in pace; iuravimus enim ambo in nomine Domini
dicentes: Dominus erit inter me et te et inter semen meum et semen
tuum usque in sempiternum ».</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Et surrexit David et abiit; sed et
Ionathan ingressus est civitatem.
</vers>
    <vers num="2"> Venit autem David in Nob ad
Achimelech sacerdotem, et obstupuit Achimelech eo quod venisset
David, et dixit ei: « Quare tu solus et nullus est
tecum? ».
</vers>
    <vers num="3"> Et ait David ad Achimelech
sacerdotem: « Rex præcepit mihi negotium et dixit:
“Nemo sciat rem, propter quam a me missus es, et cuiusmodi
tibi præcepta dederim”; pueris vero condixi in illum et
illum locum.
</vers>
    <vers num="4"> Nunc igitur, si habes ad manum
quinque panes, da mihi, aut quidquid inveneris ».
</vers>
    <vers num="5"> Et respondens sacerdos David ait ei:
« Non habeo panes laicos ad manum, sed tantum panem
sanctum; si mundi sunt pueri maxime a mulieribus? ».
</vers>
    <vers num="6"> Et respondit David sacerdoti et dixit
ei: « Equidem, si de mulieribus agitur, continuimus nos
ab heri et nudiustertius. Quando egrediebar, fuerunt corpora
puerorum sancta, quamvis iter esset profanum. Quanto magis hodie
sunt sancti quoad corpora ».
</vers>
    <vers num="7"> Dedit ergo ei sacerdos sanctificatum
panem; neque enim erat ibi panis, nisi tantum panes propositionis,
qui sublati fuerant a facie Domini, ut ponerentur panes calidi.
</vers>
    <vers num="8"> Erat autem ibi vir de servis Saul in
die illa retentus ante Dominum; et nomen eius Doeg Idumæus,
potentissimus pastorum Saul.
</vers>
    <vers num="9"> Dixit autem David ad Achimelech:
« Si habes hic ad manum hastam aut gladium? Quia gladium
meum et arma mea non tuli mecum; negotium enim regis
urgebat ».
</vers>
    <vers num="10"> Et dixit sacerdos: « Ecce
hic gladius Goliath Philisthæi, quem percussisti in valle
Terebinthi; est involutus pallio post ephod. Si istum vis tollere,
tolle, neque enim est alius hic absque eo ». Et ait
David: « Non est huic alter similis; da mihi
eum ».
</vers>
    <vers num="11"> Surrexit itaque David et fugit in
die illa a facie Saul et venit ad Achis regem Geth.
</vers>
    <vers num="12"> Dixeruntque ei servi Achis:
« Numquid non iste est David rex terræ? Nonne huic
cantabant per choros dicentes: “Percussit Saul milia sua, et
David decem milia sua”? ».
</vers>
    <vers num="13"> Posuit autem David sermones istos in
corde suo et extimuit valde a facie Achis regis Geth.
</vers>
    <vers num="14"> Et immutavit os suum coram eis; et
insaniebat inter manus eorum et impingebat in ostia portæ,
defluebantque salivæ in barbam.
</vers>
    <vers num="15"> Et ait Achis ad servos suos:
« Vidistis hominem insanum. Quare adduxistis eum ad
me?
</vers>
    <vers num="16"> An desunt nobis furiosi, quod
introduxistis istum, ut fureret, me præsente? Hicine ingredietur
domum meam? ».</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Abiit ergo inde David et fugit in
speluncam Odollam; quod cum audissent fratres eius et omnis domus
patris eius, descenderunt ad eum illuc.
</vers>
    <vers num="2"> Et convenerunt ad eum omnes, qui
erant in angustia constituti et oppressiaere alieno et amaro
animo; et factus est eorum princeps, fueruntque cum eo quasi
quadringenti viri.
</vers>
    <vers num="3"> Et profectus est David inde in
Maspha, quæ est Moab, et dixit ad regem Moab: « Maneat,
oro, pater meus et mater mea vobiscum, donec sciam quid faciat mihi
Deus ».
</vers>
    <vers num="4"> Et reliquit eos ante faciem regis
Moab; manseruntque apud eum cunctis diebus, quibus David fuit in
præsidio.
</vers>
    <vers num="5"> Dixitque Gad propheta ad David:
« Noli manere in præsidio. Proficiscere et vade in
terram Iudæ ». Et profectus David venit in saltum
Haret.
</vers>
    <vers num="6"> Et audivit Saul quod detectus fuisset
David et viri, qui erant cum eo. Saul autem, cum maneret in Gabaa
et esset sub myrice, quæ est in excelso, hastam manu tenens,
cunctique servi eius circumstarent eum,
</vers>
    <vers num="7"> ait ad servos suos, qui assistebant
ei: « Audite, Beniaminitæ. Etiam omnibus vobis dabit
filius Isai agros et vineas et universos vos faciet tribunos et
centuriones,
</vers>
    <vers num="8"> quoniam coniurastis omnes adversum
me. Et non est qui mihi renuntiet quod filius meus fœdus iunxerit
cum filio Isai; non est qui vicem meam doleat ex vobis, nec qui
annuntiet mihi quod suscitaverit filius meus servum meum adversum
me insidiantem mihi sicut hodie ».
</vers>
    <vers num="9"> Respondens autem Doeg Idumæus, qui
assistebat cum servis Saul: « Vidi, inquit, filium Isai
in Nob apud Achimelech filium Achitob;
</vers>
    <vers num="10"> qui consuluit pro eo Dominum et
cibaria dedit ei, sed et gladium Goliath Philisthæi dedit
illi ».
</vers>
    <vers num="11"> Misit ergo rex ad accersendum
Achimelech sacerdotem filium Achitob et omnem domum patris eius,
sacerdotum, qui erant in Nob; qui venerunt universi ad regem.
</vers>
    <vers num="12"> Et ait Saul: « Audi, fili
Achitob ». Qui respondit: « Præsto sum,
domine ».
</vers>
    <vers num="13"> Dixitque ad eum Saul:
« Quare coniurastis adversum me, tu et filius Isai, et
dedisti ei panes et gladium et consuluisti pro eo Deum, ut
consurgeret adversum me insidiator, sicut est
hodie? ».
</vers>
    <vers num="14"> Respondensque Achimelech regi ait:
« Et quis in omnibus servis tuis sicut David fidelis et
gener regis et dux satellitum tuorum et gloriosus in domo tua?
</vers>
    <vers num="15"> Num hodie cœpi consulere pro eo
Deum? Absit hoc a me, ne suspicetur rex adversus servum suum rem
huiuscemodi, adversus universam domum patris mei; non enim scivit
servus tuus quidquam super hoc negotio, vel modicum vel
grande ».
</vers>
    <vers num="16"> Dixitque rex: « Morte
morieris, Achimelech, tu et omnis domus patris
tui ».
</vers>
    <vers num="17"> Et ait rex emissariis, qui
circumstabant eum: « Convertimini et interficite
sacerdotes Domini, nam manus eorum cum David est; scientes quod
fugisset, non indicaverunt mihi ». Noluerunt autem servi
regis extendere manum suam in sacerdotes Domini.
</vers>
    <vers num="18"> Et ait rex ad Doeg:
« Convertere tu et irrue in sacerdotes ».
Conversusque Doeg Idumæus irruit in sacerdotes; et trucidavit in
die illa octoginta quinque viros vestitos ephod lineo.
</vers>
    <vers num="19"> Nob autem civitatem sacerdotum
percussit in ore gladii, viros et mulieres, parvulos et lactantes,
bovem et asinum et ovem in ore gladii.
</vers>
    <vers num="20"> Evadens autem unus filius Achimelech
filii Achitob, cuius nomen erat Abiathar, fugit ad David
</vers>
    <vers num="21"> et annuntiavit ei quod occidisset
Saul sacerdotes Domini.
</vers>
    <vers num="22"> Et ait David ad Abiathar:
« Sciebam in die illa quod, cum ibi esset Doeg Idumæus,
procul dubio annuntiaret Saul; ego sum reus omnium animarum domus
patris tui.
</vers>
    <vers num="23"> Mane mecum, ne timeas; qui enim
quærit animam meam, quærit et animam tuam, mecumque
servaberis ».</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Et nuntiaverunt David dicentes:
« Ecce Philisthim oppugnant Ceila et diripiunt
areas ».
</vers>
    <vers num="2"> Consuluit igitur David Dominum
dicens: « Num vadam et percutiam Philisthæos
istos? ». Et ait Dominus ad David: « Vade et
percuties Philisthæos et salvabis Ceila ».
</vers>
    <vers num="3"> Et dixerunt viri, qui erant cum
David, ad eum: « Ecce nos hic in Iuda consistentes
timemus; quanto magis si ierimus in Ceila adversum agmina
Philisthinorum? ».
</vers>
    <vers num="4"> Rursum ergo David consuluit Dominum,
qui respondens ei ait: « Surge et vade in Ceila; ego
enim tradam Philisthæos in manu tua ».
</vers>
    <vers num="5"> Abiit ergo David et viri eius in
Ceila et pugnavit adversum Philisthæos et abegit iumenta eorum et
percussit eos plaga magna: et salvavit David habitatores
Ceilæ.
</vers>
    <vers num="6"> Porro cum fugisset Abiathar filius
Achimelech ad David, et ipse cum David in Ceila ephod secum habens
descenderat.
</vers>
    <vers num="7"> Nuntiatum est autem Saul quod
venisset David in Ceila, et ait Saul: « Tradidit eum
Deus in manus meas; conclususque est introgressus urbem, in qua
portæ et seræ sunt ».
</vers>
    <vers num="8"> Et convocavit Saul omnem populum, ut
ad pugnam descenderet in Ceila et obsideret David et viros
eius.
</vers>
    <vers num="9"> Quod cum rescisset David quia
præpararet ei Saul clam malum, dixit ad Abiathar sacerdotem:
« Applica ephod ».
</vers>
    <vers num="10"> Et ait David: « Domine,
Deus Israel, audivit famam servus tuus quod disponat Saul venire ad
Ceila, ut evertat urbem propter me.
</vers>
    <vers num="11"> Si tradent me viri Ceilæ in manus
eius? Et si descendet Saul, sicut audivit servus tuus? Domine, Deus
Israel, indica servo tuo ». Et ait Dominus:
« Descendet ».
</vers>
    <vers num="12"> Dixitque David: « Si
tradent viri Ceilæ me et viros, qui sunt mecum, in manu
Saul? ». Et dixit Dominus:
« Tradent ».
</vers>
    <vers num="13"> Surrexit ergo David et viri eius
quasi sescenti et egressi de Ceila huc atque illuc vagabantur
incerti. Nuntiatumque est Saul quod fugisset David de Ceila, quam
ob rem destitit exire.
</vers>
    <vers num="14"> Morabatur autem David in deserto in
locis firmissimis mansitque in monte, in deserto Ziph; et quærebat
eum Saul cunctis diebus, sed non tradidit eum Deus in manus
eius.
</vers>
    <vers num="15"> Et cognovit David quod egressus
esset Saul, ut quæreret animam eius; porro David erat in deserto
Ziph in Horesa.
</vers>
    <vers num="16"> Et surrexit Ionathan filius Saul et
abiit ad David in Horesa; et confortavit manus eius in Deo dixitque
ei:
</vers>
    <vers num="17"> « Ne timeas, neque enim
inveniet te manus Saul patris mei; et tu regnabis super Israel, et
ego ero tibi secundus; sed et Saul pater meus scit
hoc ».
</vers>
    <vers num="18"> Percussit igitur uterque fœdus
coram Domino; mansitque David in Horesa, Ionathan autem reversus
est in domum suam.
</vers>
    <vers num="19"> Ascenderunt autem Ziphæi ad Saul in
Gabaa dicentes: « Nonne David latitat apud nos in locis
tutissimis in Horesa, in colle Hachila, quæ est ad meridiem
deserti?
</vers>
    <vers num="20"> Nunc ergo, si desideravit anima tua,
rex, ut descenderes, descende; nostrum autem erit ut tradamus eum
in manus regis ».
</vers>
    <vers num="21"> Dixitque Saul:
« Benedicti vos a Domino, quia doluistis vicem meam.
</vers>
    <vers num="22"> Abite, oro, et diligentius
præparate et curiosius agite; et considerate locum, ubi sit pes
eius, vel quis viderit eum ibi; dictum est enim ad me quod callidus
sit valde.
</vers>
    <vers num="23"> Considerate et videte omnia latibula
eius, in quibus absconditur, et revertimini ad me ad certum locum,
ut vadam vobiscum; quod si fuerit in regione, perscrutabor eum in
cunctis regionibus Iudæ ».
</vers>
    <vers num="24"> At illi surgentes abierunt in Ziph
ante Saul.
David autem et viri eius erant in deserto Maon, in Araba ad
meridiem deserti.
</vers>
    <vers num="25"> Ivit ergo Saul et socii eius ad
quærendum eum, et nuntiatum est David; descenditque ad petram et
versabatur in deserto Maon. Quod cum audisset Saul, persecutus est
David in deserto Maon.
</vers>
    <vers num="26"> Et ibat Saul ad latus montis ex
parte una, David autem et viri eius erant in latere montis ex parte
altera; porro David præceps fugiebat a facie Saul. Itaque Saul et
viri eius in modum coronæ cingebant David et viros eius, ut
caperent eos.
</vers>
    <vers num="27"> Et nuntius venit ad Saul dicens:
« Festina et veni, quoniam infuderunt se Philisthim
super terram ».
</vers>
    <vers num="28"> Reversus est ergo Saul desistens
persequi David; et perrexit in occursum Philisthinorum. Propter hoc
vocaverunt locum illum: « Petram
dividentem ».</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Ascendit ergo David inde et
habitavit in locis tutissimis Engaddi.
</vers>
    <vers num="2"> Cumque reversus esset Saul, postquam
persecutus est Philisthæos, nuntiaverunt ei dicentes:
« Ecce David in deserto est Engaddi ».
</vers>
    <vers num="3"> Assumens ergo Saul tria milia
electorum virorum ex omni Israel perrexit ad investigandum David et
viros eius ad rupes ibicum.
</vers>
    <vers num="4"> Et venit ad caulas ovium, quæ se
offerebant vianti.
Eratque ibi spelunca, quam ingressus est Saul, ut purgaret ventrem;
porro David et viri eius in interiore parte speluncæ latebant.
</vers>
    <vers num="5"> Et dixerunt viri David ad eum:
« Ecce dies, de qua locutus est Dominus ad te:
“Ego trado tibi inimicum tuum, ut facias ei sicut placuerit
in oculis tuis” ». Surrexit ergo David et
præcidit oram chlamydis Saul silenter.
</vers>
    <vers num="6"> Post hæc cor David percussit eum, eo
quod abscidisset oram chlamydis Saul,
</vers>
    <vers num="7"> dixitque ad viros suos:
« Propitius mihi sit Dominus, ne faciam hanc rem domino
meo, christo Domini, ut mittam manum meam in eum, quoniam christus
Domini est ».
</vers>
    <vers num="8"> Et cohibuit David viros suos
sermonibus et non permisit eos, ut consurgerent in Saul.
Porro Saul exsurgens de spelunca pergebat cœpto itinere.
</vers>
    <vers num="9"> Surrexit autem et David post eum et
egressus de spelunca clamavit post tergum Saul dicens:
« Domine mi rex! ». Et respexit Saul post se,
et inclinans se David pronus in terram adoravit
</vers>
    <vers num="10"> dixitque ad Saul: « Quare
audis verba hominum loquentium: “David quærit malum adversum
te?”.
</vers>
    <vers num="11"> Ecce hodie viderunt oculi tui quod
tradiderit te Dominus hodie in manu mea in spelunca; et dictum est
mihi, ut occiderem te, sed pepercit tibi oculus meus. Dixi enim:
Non extendam manum meam in dominum meum, quia christus Domini
est
</vers>
    <vers num="12"> et pater meus. Quin potius vide et
cognosce oram chlamydis tuæ in manu mea, quoniam, cum præciderem
summitatem chlamydis tuæ, nolui occidere te. Animadverte et vide
quoniam non est in manu mea malum neque iniquitas, neque peccavi in
te; tu autem insidiaris animæ meæ, ut auferas eam.
</vers>
    <vers num="13"> Iudicet Dominus inter me et te et
ulciscatur me Dominus ex te; manus autem mea non sit in te.
</vers>
    <vers num="14"> Sicut et in proverbio antiquo
dicitur: “Ab impiis egredietur impietas”, manus ergo
mea non sit in te.
</vers>
    <vers num="15"> Quem sequitur rex Israel? Quem
persequeris? Canem mortuum et pulicem unum.
</vers>
    <vers num="16"> Sit Dominus iudex et iudicet inter
me et te et videat et diiudicet causam meam et eruat me de manu
tua ».
</vers>
    <vers num="17"> Cum autem complesset David loquens
sermones huiuscemodi ad Saul, dixit Saul: « Numquid vox
hæc tua est, fili mi David? ». Et levavit Saul vocem
suam et flevit.
</vers>
    <vers num="18"> Dixitque ad David:
« Iustior tu es quam ego; tu enim tribuisti mihi bona,
ego autem reddidi tibi mala.
</vers>
    <vers num="19"> Et tu indicasti hodie, quæ feceris
mihi bona, quomodo tradiderit me Dominus in manu tua, et non
occideris me.
</vers>
    <vers num="20"> Quis enim, cum invenerit inimicum
suum, dimittet eum in via bona? Sed Dominus reddat tibi
vicissitudinem hanc, pro eo quod hodie operatus es in me.
</vers>
    <vers num="21"> Et nunc, quia scio quod certissime
regnaturus sis et habiturus in manu tua regnum Israel,
</vers>
    <vers num="22"> iura mihi in Domino, ne deleas semen
meum post me neque auferas nomen meum de domo patris
mei ».
</vers>
    <vers num="23"> Et iuravit David Sauli. Abiit ergo
Saul in domum suam, et David et viri eius ascenderunt ad
præsidium.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Mortuus est autem Samuel; et
congregatus est universus Israel, et planxerunt eum et sepelierunt
eum in domo sua in Rama.
Consurgensque David descendit in desertum Maon.
</vers>
    <vers num="2"> Erat autem vir quispiam in solitudine
Maon, et possessio eius in Carmel; et homo ille magnus nimis;
erantque ei oves tria milia et mille capræ. Et accidit ut tonderet
gregem suum in Carmel.
</vers>
    <vers num="3"> Nomen autem viri illius erat Nabal et
nomen uxoris eius Abigail. Eratque mulier illa prudentissima et
speciosa; porro vir eius durus et moribus malis; erat autem de
genere Chaleb.
</vers>
    <vers num="4"> Cum ergo audisset David in deserto
quod tonderet Nabal gregem suum,
</vers>
    <vers num="5"> misit decem iuvenes et dixit eis:
« Ascendite in Carmel et venietis ad Nabal et
salutabitis eum ex nomine meo pacifice
</vers>
    <vers num="6"> et dicetis fratri meo: “Et tibi
pax et domui tuæ pax et omnibus, quæcumque habes, sit pax!
</vers>
    <vers num="7"> Et nunc audivi quod tonsores essent
apud te. Pastores autem tui erant nobiscum in deserto; numquam eis
molesti fuimus, nec aliquando defuit eis quidquam de grege omni
tempore, quo fuerunt nobiscum in Carmel.
</vers>
    <vers num="8"> Interroga pueros tuos, et indicabunt
tibi. Nunc ergo inveniant pueri isti gratiam in oculis tuis, in die
enim bona venimus; quodcumque invenerit manus tua, da servis tuis
et filio tuo David” ».
</vers>
    <vers num="9"> Cumque venissent pueri David, locuti
sunt ad Nabal omnia verba hæc ex nomine David et siluerunt.
</vers>
    <vers num="10"> Respondens autem Nabal pueris David
ait: « Quis est David, et quis est filius Isai? Hodie
increverunt servi, qui fugiunt dominos suos.
</vers>
    <vers num="11"> Tollam ergo panes meos et aquas meas
et carnes pecorum, quæ occidi, tonsoribus meis et dabo viris, quos
nescio unde sint? ».
</vers>
    <vers num="12"> Regressi sunt itaque pueri David per
viam suam et reversi venerunt et nuntiaverunt ei omnia verba
hæc.
</vers>
    <vers num="13"> Tunc David ait viris suis:
« Accingatur unusquisque gladio suo!  ». Et
accincti sunt singuli gladio suo, accinctusque est et David ense
suo, et secuti sunt David quasi quadringenti viri; porro ducenti
remanserunt ad sarcinas.
</vers>
    <vers num="14"> Abigail autem uxori Nabal nuntiavit
unus de pueris suis dicens: « Ecce misit David nuntios
de deserto, ut benedicerent domino nostro, sed aversatus est
eos.
</vers>
    <vers num="15"> Homines isti boni satis fuerunt
nobis et non molesti; nec quidquam aliquando periit omni tempore,
quo sumus conversati cum eis in deserto.
</vers>
    <vers num="16"> Pro muro erant nobis tam in nocte
quam in die omnibus diebus, quibus pavimus apud eos greges.
</vers>
    <vers num="17"> Quam ob rem considera et recogita
quid facias, quoniam malum decretum est adversus dominum nostrum et
adversus domum eius universam. Et ipse filius Belial est, ita ut
nemo ei possit loqui ».
</vers>
    <vers num="18"> Festinavit igitur Abigail et tulit
ducentos panes et duos utres vini et quinque arietes coctos et
quinque sata frumenti tosti et centum ligaturas uvæ passæ et
ducentas massas caricarum et imposuit super asinos.
</vers>
    <vers num="19"> Dixitque pueris suis:
« Præcedite me, ecce ego post tergum sequar
vos ». Viro autem suo Nabal non indicavit.
</vers>
    <vers num="20"> Cum ergo ascendisset asinum et
descenderet in tegmine montis, David et viri eius descendebant in
occursum eius; quibus et illa occurrit.
</vers>
    <vers num="21"> Et aiebat David: « Vere
frustra servavi omnia, quæ huius erant in deserto, et non periit
quidquam de cunctis, quæ ad eum pertinebant; et reddidit mihi
malum pro bono.
</vers>
    <vers num="22"> Hæc faciat Deus inimicis David et
hæc addat, si reliquero de omnibus, quæ ad eum pertinent, usque
mane quidquid masculini sexus ».
</vers>
    <vers num="23"> Cum autem vidisset Abigail David,
festinavit et descendit de asino et procidit coram David super
faciem suam et adoravit super terram.
</vers>
    <vers num="24"> Et cecidit ad pedes eius et dixit:
« In me sit, domine mi, hæc iniquitas; loquatur,
obsecro, ancilla tua in auribus tuis, et audi verba famulæ
tuæ.
</vers>
    <vers num="25"> Ne ponat, oro, dominus meus cor suum
super virum istum iniquum Nabal, quia secundum nomen suum stultus
est, et est stultitia cum eo; ego autem ancilla tua non vidi pueros
domini mei, quos misisti.
</vers>
    <vers num="26"> Nunc ergo, domine mi, vivit Dominus,
et vivit anima tua, quia Dominus prohibuit te, ne venires in
sanguine et salvares te manu tua; et nunc fiant sicut Nabal inimici
tui et qui quærunt domino meo malum.
</vers>
    <vers num="27"> Quapropter suscipe benedictionem
hanc, quam attulit ancilla tua domino meo, et da pueris, qui
sequuntur dominum meum.
</vers>
    <vers num="28"> Aufer iniquitatem famulæ tuæ.
Faciens enim faciet Dominus domino meo domum fidelem, quia prœlia
Domini dominus meus prœliatur; malitia ergo non inveniatur in te
omnibus diebus vitæ tuæ.
</vers>
    <vers num="29"> Si enim surrexerit aliquando homo
persequens te et quærens animam tuam, erit anima domini mei
custodita in fasciculo vitæ apud Dominum Deum tuum; sed inimicorum
tuorum animam ipse iaciat in impetu et circulo fundæ.
</vers>
    <vers num="30"> Cum ergo fecerit Dominus domino meo
omnia, quæ locutus est, bona de te et constituerit te ducem super
Israel,
</vers>
    <vers num="31"> non erit tibi hoc in singultum et in
scrupulum cordis domino meo, quod effuderis sanguinem innoxium et
ipse te ultus fueris; et cum benefecerit Dominus domino meo,
recordaberis ancillæ tuæ ».
</vers>
    <vers num="32"> Et ait David ad Abigail:
« Benedictus Dominus, Deus Israel, qui misit te hodie in
occursum meum. Et benedicta prudentia tua,
</vers>
    <vers num="33"> et benedicta tu, quæ prohibuisti me
hodie, ne irem ad sanguinem et ulciscerer me manu mea.
</vers>
    <vers num="34"> Alioquin, vivit Dominus, Deus
Israel, qui prohibuit me malum facere tibi, nisi cito venisses in
occursum mihi, non remansisset Nabal usque ad lucem matutinam
quidquid masculini sexus ».
</vers>
    <vers num="35"> Suscepit ergo David de manu eius
omnia, quæ attulerat ei, dixitque ei: « Vade pacifice
in domum tuam. Ecce audivi vocem tuam et honoravi faciem
tuam ».
</vers>
    <vers num="36"> Venit autem Abigail ad Nabal; et
ecce erat ei convivium in domo eius quasi convivium regis, et cor
Nabal iucundum; erat enim ebrius nimis. Et non indicavit ei verbum
pusillum aut grande usque in mane.
</vers>
    <vers num="37"> Diluculo autem, cum digessisset
vinum Nabal, hæc indicavit ei uxor sua; et emortuum est cor eius
intrinsecus, et factus est quasi lapis.
</vers>
    <vers num="38"> Cumque pertransissent decem dies,
percussit Dominus Nabal, et mortuus est.
</vers>
    <vers num="39"> Quod cum audisset David mortuum
Nabal, ait: « Benedictus Dominus, qui iudicavit causam
opprobrii mei de manu Nabal et servum suum custodivit a malo et
malitiam Nabal reddidit Dominus in caput eius ».
Misit ergo David et locutus est ad Abigail, ut sumeret eam sibi in
uxorem.
</vers>
    <vers num="40"> Et venerunt pueri David ad Abigail
in Carmel et locuti sunt ad eam dicentes: « David misit
nos ad te, ut accipiat te sibi in uxorem ».
</vers>
    <vers num="41"> Quæ consurgens adoravit prona in
terram et ait: « Ecce famula tua sit in ancillam, ut
lavet pedes servorum domini mei ».
</vers>
    <vers num="42"> Et festinavit et surrexit Abigail et
ascendit super asinum, et quinque puellæ ierunt cum ea pedisequæ
eius; et secuta est nuntios David et facta est illi uxor.
</vers>
    <vers num="43"> Sed et Achinoam accepit David de
Iezrahel, et fuit utraque uxor eius.
</vers>
    <vers num="44"> Saul autem dedit Michol filiam suam
uxorem David Phalti filio Lais, qui erat de Gallim.</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Et venerunt Ziphæi ad Saul in
Gabaa dicentes: « Ecce David absconditus est in colle
Hachila, quæ est ex adverso solitudinis ».
</vers>
    <vers num="2"> Et surrexit Saul et descendit in
desertum Ziph, et cum eo tria milia virorum de electis Israel, ut
quæreret David in deserto Ziph.
</vers>
    <vers num="3"> Et castrametatus est Saul in colle
Hachila, quæ erat ex adverso solitudinis in via. David autem
habitabat in deserto; videns autem quod venisset Saul post se in
desertum,
</vers>
    <vers num="4"> misit exploratores et didicit quod
illuc venisset certissime.
</vers>
    <vers num="5"> Et surrexit David et venit ad locum,
ubi erat Saul. Cumque vidisset locum, in quo dormiebat Saul et
Abner filius Ner princeps militiæ eius, Saulem dormientem in
carragine et reliquum vulgus per circuitum eius,
</vers>
    <vers num="6"> ait David ad Achimelech Hetthæum et
Abisai filium Sarviæ fratrem Ioab dicens: « Quis
descendet mecum ad Saul in castra? ». Dixitque Abisai:
« Ego descendam tecum ».
</vers>
    <vers num="7"> Venerunt ergo David et Abisai ad
populum nocte et invenerunt Saul iacentem et dormientem in
carragine et hastam fixam in terra ad caput eius, Abner autem et
populum dormientes in circuitu eius.
</vers>
    <vers num="8"> Dixitque Abisai ad David:
« Conclusit Deus hodie inimicum tuum in manus tuas; nunc
ergo perfodiam eum lancea in terra semel, et secundo opus non
erit ».
</vers>
    <vers num="9"> Et dixit David ad Abisai:
« Ne interficias eum; quis enim extendit manum suam in
christum Domini et innocens erit? ».
</vers>
    <vers num="10"> Et dixit David: « Vivit
Dominus quia Dominus percutiet eum, aut dies eius veniet, ut
moriatur, aut in prœlium descendens peribit.
</vers>
    <vers num="11"> Propitius mihi sit Dominus, ne
extendam manum meam in christum Domini. Nunc igitur tolle hastam,
quæ est ad caput eius, et scyphum aquæ, et
abeamus ».
</vers>
    <vers num="12"> Tulit ergo David hastam et scyphum
aquæ, qui erat ad caput Saul, et abierunt; et non erat quisquam,
qui videret et intellegeret et vigilaret, sed omnes dormiebant,
quia sopor Domini irruerat super eos.
</vers>
    <vers num="13"> Cumque transisset David ex adverso
et stetisset in vertice montis de longe, et esset grande
intervallum inter eos,
</vers>
    <vers num="14"> clamavit David ad populum et ad
Abner filium Ner dicens: « Nonne respondebis,
Abner? ». Et respondens Abner ait: « Quis es
tu? Clamasti ad regem! ».
</vers>
    <vers num="15"> Et ait David ad Abner:
« Numquid non vir tu es? Et quis alius similis tui in
Israel? Quare ergo non custodisti dominum tuum regem? Ingressus est
enim unus de turba, ut interficeret regem dominum tuum.
</vers>
    <vers num="16"> Non est bonum hoc, quod fecisti.
Vivit Dominus quoniam filii mortis estis vos, qui non custodistis
dominum vestrum, christum Domini. Nunc ergo vide, ubi sit hasta
regis et ubi scyphus aquæ, qui erat ad caput
eius ».
</vers>
    <vers num="17"> Cognovit autem Saul vocem David et
dixit: « Num vox tua hæc est, fili mi
David? ». Et ait David: « Vox mea, domine mi
rex ».
</vers>
    <vers num="18"> Et ait: « Quam ob causam
dominus meus persequitur servum suum? Quid feci? Aut quod est in
manu mea malum?
</vers>
    <vers num="19"> Nunc ergo audiat, oro, dominus meus
rex verba servi sui: Si Dominus incitat te adversum me, odoretur
sacrificium; si autem filii hominum, maledicti sint in conspectu
Domini, quia eiecerunt me hodie, ut non habitem in hereditate
Domini dicentes: “Vade, servi diis alienis”.
</vers>
    <vers num="20"> Et nunc non effundatur sanguis meus
in terra longe a facie Domini; quia egressus est rex Israel, ut
quærat pulicem unum, sicut persequitur quis perdicem in
montibus ».
</vers>
    <vers num="21"> Et ait Saul: « Peccavi.
Revertere, fili mi David; nequaquam enim ultra malefaciam tibi, eo
quod pretiosa fuerit anima mea in oculis tuis hodie; apparet quod
stulte egerim et erraverim multum nimis ».
</vers>
    <vers num="22"> Et respondens David ait:
« Ecce hasta regis; transeat unus de pueris et tollat
eam.
</vers>
    <vers num="23"> Dominus autem retribuet unicuique
secundum iustitiam suam et fidem; tradidit enim te Dominus hodie in
manu mea, et nolui extendere manum meam in christum Domini.
</vers>
    <vers num="24"> Et sicut magnificata est anima tua
hodie in oculis meis, sic magnificetur anima mea in oculis Domini,
et liberet me de omni angustia ».
</vers>
    <vers num="25"> Ait ergo Saul ad David:
« Benedictus tu, fili mi David; et quidem faciens facies
et potens poteris ». Abiit autem David in viam suam, et
Saul reversus est in locum suum.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Et ait David in corde suo:
« Aliquando incidam in uno die in manu Saul; nonne
melius est ut fugiam et salver in terra Philisthinorum, ut desperet
Saul cessetque me quærere in cunctis finibus Israel? Fugiam ergo
manus eius ».
</vers>
    <vers num="2"> Et surrexit David et abiit ipse et
sescenti viri cum eo ad Achis filium Maoch regem Geth.
</vers>
    <vers num="3"> Et habitavit David cum Achis in Geth
ipse et viri eius unusquisque cum domo sua; David et duæ uxores
eius, Achinoam Iezrahelites et Abigail uxor Nabal de Carmel.
</vers>
    <vers num="4"> Et nuntiatum est Saul quod fugisset
David in Geth, et non addidit ultra ut quæreret eum.
</vers>
    <vers num="5"> Dixit autem David ad Achis:
« Si inveni gratiam in oculis tuis, detur mihi locus in
una urbium regionis huius, ut habitem ibi. Cur enim manet servus
tuus in civitate regis tecum? ».
</vers>
    <vers num="6"> Dedit itaque ei Achis in die illa
Siceleg; propter quam causam facta est Siceleg regum Iudæ usque in
diem hanc.
</vers>
    <vers num="7"> Fuit autem numerus dierum, quibus
habitavit David in regione Philisthinorum, annus et quattuor
menses.
</vers>
    <vers num="8"> Et ascendit David et viri eius et
agebant prædas de Gesuri et de Gerzi et de Amalecitis; hæ enim
gentes habitabant terram, quæ est a Telem in via Sur et usque ad
terram Ægypti.
</vers>
    <vers num="9"> Et percutiebat David omnem terram nec
relinquebat viventem virum et mulierem; tollensque oves et boves et
asinos et camelos et vestes revertebatur et veniebat ad Achis.
</vers>
    <vers num="10"> Dicebat autem ei Achis:
« In quem irruistis hodie? ». Respondebatque
David: « Contra Nageb Iudæ vel contra Nageb Ierameel
vel contra Nageb Ceni ».
</vers>
    <vers num="11"> Viro et mulieri non parcebat David
nec adducebat in Geth dicens: « Ne forte loquantur
adversum nos: “Hæc fecit David” ». Et hoc
erat decretum illi omnibus diebus, quibus habitavit in regione
Philisthinorum.
</vers>
    <vers num="12"> Credidit ergo Achis David dicens:
« Valde odiosum se fecit populo suo Israel; erit
igitur mihi servus sempiternus ».</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Factum est autem in diebus illis,
congregaverunt Philisthim agmina sua, ut præpararentur ad bellum
contra Israel. Dixitque Achis ad David: « Sciens nunc
scito quoniam mecum egredieris in castris tu et viri
tui ».
</vers>
    <vers num="2"> Dixitque David ad Achis:
« Ideo tu quoque scies, quæ facturus est servus
tuus ». Et ait Achis ad David: « Ideo
custodem capitis mei ponam te cunctis diebus ».
</vers>
    <vers num="3"> Samuel autem mortuus erat;
planxeratque eum omnis Israel, et sepelierant eum in Rama urbe sua.
Et Saul abstulerat magos et hariolos de terra.
</vers>
    <vers num="4"> Congregatique sunt Philisthim et
venerunt et castrametati sunt in Sunam. Congregavit autem et Saul
universum Israel, et castrametati sunt in Gelboe.
</vers>
    <vers num="5"> Et vidit Saul castra Philisthim et
timuit, et expavit cor eius nimis.
</vers>
    <vers num="6"> Consuluitque Dominum, et non
respondit ei neque per somnia neque per Urim neque per
prophetas.
</vers>
    <vers num="7"> Dixitque Saul servis suis:
« Quærite mihi mulierem habentem pythonem, et vadam ad
eam et sciscitabor per illam ». Et dixerunt servi eius
ad eum: « Est mulier habens pythonem in
Endor ».
</vers>
    <vers num="8"> Mutavit ergo habitum suum vestitusque
est aliis vestimentis et abiit ipse et duo viri cum eo; veneruntque
ad mulierem nocte, et ait: « Divina mihi in pythone et
suscita mihi, quem dixero tibi ».
</vers>
    <vers num="9"> Et ait mulier ad eum:
« Ecce tu nosti, quanta fecerit Saul et quomodo eraserit
magos et hariolos de terra; quare ergo insidiaris animæ meæ, ut
occidar? ».
</vers>
    <vers num="10"> Et iuravit ei Saul in Domino dicens:
« Vivit Dominus quia non veniet tibi quidquam mali
propter hanc rem ».
</vers>
    <vers num="11"> Dixitque ei mulier:
« Quem suscitabo tibi? ». Qui ait:
« Samuelem suscita mihi ».
</vers>
    <vers num="12"> Cum autem vidisset mulier Samuelem,
exclamavit voce magna et dixit ad Saul: « Quare
imposuisti mihi? Tu es enim Saul! ».
</vers>
    <vers num="13"> Dixitque ei rex: « Noli
timere. Quid vidisti? ». Et ait mulier ad Saul:
« Hominem divinum vidi ascendentem de
terra ».
</vers>
    <vers num="14"> Dixitque ei: « Qualis est
forma eius? ». Quæ ait: « Vir senex ascendit
et ipse amictus est pallio ». Intellexit Saul quod
Samuel esset et inclinavit se super faciem suam in terra et
adoravit.
</vers>
    <vers num="15"> Dixit autem Samuel ad Saul:
« Quare inquietasti me, ut suscitarer? ». Et
ait Saul: « Coartor nimis. Siquidem Philisthim pugnant
adversum me, et Deus recessit a me et exaudire me noluit neque in
manu prophetarum neque per somnia; vocavi ergo te, ut ostenderes
mihi quid faciam ».
</vers>
    <vers num="16"> Et ait Samuel: « Quid
interrogas me, cum Dominus recesserit a te et factus est
adversarius tuus?
</vers>
    <vers num="17"> Fecit enim Dominus, sicut locutus
est in manu mea, et scidit regnum de manu tua et dedit illud
proximo tuo David,
</vers>
    <vers num="18"> quia non obœdisti voci Domini neque
fecisti iram furoris eius in Amalec. Idcirco quod pateris, fecit
tibi Dominus hodie.
</vers>
    <vers num="19"> Et dabit Dominus etiam Israel tecum
in manu Philisthim; cras autem tu et filii tui mecum eritis, sed et
castra Israel tradet Dominus in manu Philisthim ».
</vers>
    <vers num="20"> Statimque Saul cecidit porrectus in
terram; extimuerat enim verba Samuel, et robur non erat in eo, quia
non comederat panem tota die illa et tota nocte illa.
</vers>
    <vers num="21"> Accessit itaque mulier ad Saul et
vidit quod conturbatus esset valde; dixitque ad eum:
« Ecce audivit ancilla tua vocem tuam, et posui animam
meam in manu mea et obœdivi sermonibus tuis, quos locutus es ad
me.
</vers>
    <vers num="22"> Nunc igitur audi et tu vocem
ancillæ tuæ, ut ponam coram te buccellam panis, et comedens
convalescas, ut possis iter facere ».
</vers>
    <vers num="23"> Qui renuit et ait: « Non
comedam ». Coegerunt autem eum servi sui et mulier; et
tandem, audita voce eorum, surrexit de terra et sedit super
lectum.
</vers>
    <vers num="24"> Mulier autem illa habebat vitulum
pascualem in domo; et festinavit et occidit eum, tollensque farinam
miscuit eam et coxit azyma.
</vers>
    <vers num="25"> Et posuit ante Saul et ante servos
eius. Qui cum comedissent, surrexerunt et abierunt hac eadem
nocte.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Congregata sunt ergo Philisthim
universa agmina in Aphec; sed et Israel castrametatus est super
fontem, qui erat in Iezrahel.
</vers>
    <vers num="2"> Et principes quidem Philisthim
incedebant in centuriis et milibus; David autem et viri eius
incedebant in novissimo agmine cum Achis.
</vers>
    <vers num="3"> Dixeruntque principes Philisthim:
« Quid sibi volunt Hebræi isti? ». Et ait
Achis ad principes Philisthim: « Nonne iste est David,
qui fuit servus Saul regis Israel et est apud me multis diebus vel
annis, et non inveni in eo quidquam ex die, qua transfugit ad me,
usque ad diem hanc? ».
</vers>
    <vers num="4"> Irati sunt autem adversus eum
principes Philisthim et dixerunt ei: « Revertatur vir
iste et sedeat in loco suo, in quo constituisti eum, et non
descendat nobiscum in prœlium, ne fiat nobis adversarius, cum
prœliari cœperimus. Quomodo enim aliter placare poterit dominum
suum nisi in capitibus horum virorum?
</vers>
    <vers num="5"> Nonne iste est David, cui cantabant
in choris dicentes: “Percussit Saul milia sua, et David decem
milia sua”? ».
</vers>
    <vers num="6"> Vocavit ergo Achis David et ait ei:
« Vivit Dominus quia rectus es tu, et bonus est in
conspectu meo exitus tuus et introitus tuus mecum in castris, et
non inveni in te quidquam mali ex die, qua venisti ad me, usque ad
diem hanc. Sed principibus non places.
</vers>
    <vers num="7"> Revertere ergo et vade in pace et non
offendes oculos principum Philisthim ».
</vers>
    <vers num="8"> Dixitque David ad Achis:
« Quid enim feci, et quid invenisti in me servo tuo a
die, qua fui in conspectu tuo, usque in diem hanc, ut non veniam et
pugnem contra inimicos domini mei regis? ».
</vers>
    <vers num="9"> Respondens autem Achis locutus est ad
David: « Scio quia bonus es tu in oculis meis sicut
angelus Dei; sed principes Philisthim dixerunt: “Non ascendet
nobiscum in prœlium”.
</vers>
    <vers num="10"> Igitur consurge mane, tu et servi
domini tui, qui venerunt tecum, et, cum de nocte surrexeritis et
cœperit dilucescere, pergite ».
</vers>
    <vers num="11"> Surrexit itaque de nocte David ipse
et viri eius, ut proficiscerentur mane et reverterentur ad terram
Philisthim. Philisthim autem ascenderunt in Iezrahel.</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Cumque venissent David et viri
eius in Siceleg die tertia, Amalecitæ impetum fecerant contra
Nageb et contra Siceleg et percusserant Siceleg et succenderant eam
igni;
</vers>
    <vers num="2"> et captivas duxerant mulieres et
omnes in ea a minimo usque ad magnum et non interfecerant quemquam,
sed secum duxerant et pergebant in itinere suo.
</vers>
    <vers num="3"> Cum ergo venisset David et viri eius
ad civitatem et invenissent eam succensam igni et uxores suas et
filios suos et filias ductas esse captivas,
</vers>
    <vers num="4"> levaverunt David et populus, qui erat
cum eo, voces suas et planxerunt, donec deficerent in eis
lacrimæ.
</vers>
    <vers num="5"> Siquidem et duæ uxores David
captivæ ductæ fuerant, Achinoam Iezrahelites et Abigail uxor
Nabal de Carmel.
</vers>
    <vers num="6"> Et angustiatus est David valde;
volebat enim eum populus lapidare, quia amara erat anima
uniuscuiusque viri super filiis suis et filiabus. Confortatus est
autem David in Domino Deo suo
</vers>
    <vers num="7"> et ait ad Abiathar sacerdotem filium
Achimelech: « Applica ad me ephod ». Et
applicuit Abiathar ephod ad David.
</vers>
    <vers num="8"> Et consuluit David Dominum dicens:
« Persequar latrunculos hos et comprehendam eos an
non? ». Dixitque ei: « Persequere; absque
dubio enim comprehendes eos et excuties prædam ».
</vers>
    <vers num="9"> Abiit ergo David ipse et sescenti
viri, qui erant cum eo, et venerunt usque ad torrentem Besor, et
lassi quidam substiterunt.
</vers>
    <vers num="10"> Persecutus est autem David ipse et
quadringenti viri; et reliqui substiterunt: ducenti, qui lassi
transire non poterant torrentem Besor.
</vers>
    <vers num="11"> Et invenerunt virum Ægyptium in
agro et adduxerunt eum ad David; dederuntque ei panem, et comedit,
et dederunt ei aquam bibere,
</vers>
    <vers num="12"> sed et dederunt ei fragmen massæ
caricarum et duas ligaturas uvæ passæ. Quæ cum comedisset,
reversus est spiritus eius; non enim comederat panem neque biberat
aquam tribus diebus et tribus noctibus.
</vers>
    <vers num="13"> Dixit itaque ei David:
« Cuius es tu vel unde? ». Qui ait ei:
« Puer Ægyptius ego sum servus viri Amalecitæ;
dereliquit autem me dominus meus, quia ægrotare cœpi
nudiustertius.
</vers>
    <vers num="14"> Siquidem nos erupimus contra Nageb
Cherethi et contra Nageb Iudæ et Nageb Chaleb et Siceleg
succendimus igni ».
</vers>
    <vers num="15"> Dixitque ei David:
« Potes me ducere ad istum cuneum?  ». Qui
ait: « Iura mihi per Deum quod non occidas me et non
tradas me in manu domini mei, et ducam te ad cuneum
istum ». Et iuravit ei David.
</vers>
    <vers num="16"> Qui cum duxisset eum, ecce illi
discumbebant super faciem universæ terræ comedentes et bibentes
et festum celebrantes pro cuncta præda et spoliis, quæ ceperant
de terra Philisthim et de terra Iudæ.
</vers>
    <vers num="17"> Et percussit eos David die altera a
diluculo usque ad vesperam, et non evasit ex eis quisquam, nisi
quadringenti viri adulescentes, qui ascenderant camelos et
fugerant.
</vers>
    <vers num="18"> Eruit ergo David omnia, quæ
ceperant Amalecitæ, et duas uxores suas eruit.
</vers>
    <vers num="19"> Nec defuit quidquam a parvo usque ad
magnum tam de filiis quam de filiabus et de spoliis, et, quæcumque
rapuerant, omnia reduxit David.
</vers>
    <vers num="20"> Cepit ergo David universos greges et
armenta, et minaverunt ante faciem eius possessionem hanc
dixeruntque: « Hæc est præda David ».
</vers>
    <vers num="21"> Venit autem David ad ducentos viros,
qui lassi substiterant nec sequi potuerant David, et residere eos
iusserat in torrente Besor. Qui egressi sunt obviam David et
populo, qui erat cum eo. Accedens autem David ad populum salutavit
eos pacifice.
</vers>
    <vers num="22"> Respondensque omnis vir pessimus et
iniquus de viris, qui ierant cum David, dixit: « Quia
non venerunt nobiscum, non dabimus eis quidquam de præda, quam
eruimus; sed sufficiat unicuique uxor sua et filii; quos cum
acceperint, recedant ».
</vers>
    <vers num="23"> Dixit autem David: « Non
sic facietis, fratres mei, de his, quæ tradidit Dominus nobis, et
custodivit nos et dedit latrunculos, qui eruperant adversum nos, in
manu nostra;
</vers>
    <vers num="24"> nec audiet vos quisquam super
sermone hoc; æqua enim pars erit descendentis ad prœlium et
remanentis ad sarcinas, et similiter divident ».
</vers>
    <vers num="25"> Et factum est hoc ex die illa et
deinceps constitutum ut præceptum et quasi lex in Israel usque ad
diem hanc.
</vers>
    <vers num="26"> Venit ergo David in Siceleg et misit
dona de præda senioribus Iudæ proximis suis dicens:
« Accipite benedictionem de præda hostium
Domini »;
</vers>
    <vers num="27"> his, qui erant in Bethul et qui in
Ramathnageb et qui in Iether
</vers>
    <vers num="28"> et qui in Aroer et qui in Sephamoth
et qui in Esthemo
</vers>
    <vers num="29"> et qui in Carmel et qui in urbibus
Ierameeli et qui in urbibus Ceni
</vers>
    <vers num="30"> et qui in Horma et qui in Borasan et
qui in Athach
</vers>
    <vers num="31"> et qui in Hebron et reliquis locis,
in quibus commoratus fuerat David ipse et viri eius.</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Philisthim autem pugnabant
adversum Israel; et fugerunt viri Israel ante faciem Philisthim et
ceciderunt interfecti in monte Gelboe.
</vers>
    <vers num="2"> Irrueruntque Philisthim in Saul et
filios eius et percusserunt Ionathan et Abinadab et Melchisua
filios Saul.
</vers>
    <vers num="3"> Totumque pondus prœlii versum est in
Saul; et consecuti sunt eum viri arcu, et vulneratus est vehementer
a sagittariis.
</vers>
    <vers num="4"> Dixitque Saul ad armigerum suum:
« Evagina gladium tuum et percute me, ne forte veniant
incircumcisi isti et confodiant me et illudant mihi ».
Et noluit armiger eius; erat enim nimio timore perterritus.
Arripuit itaque Saul gladium et irruit super eum.
</vers>
    <vers num="5"> Quod cum vidisset armiger eius,
videlicet quod mortuus esset Saul, irruit etiam ipse super gladium
suum et mortuus est cum eo.
</vers>
    <vers num="6"> Mortuus est ergo Saul et tres filii
eius et armiger illius et universi viri eius in die illa
pariter.
</vers>
    <vers num="7"> Videntes autem viri Israel, qui erant
trans vallem et trans Iordanem, quod fugissent viri Israelitæ et
quod mortuus esset Saul et filii eius, reliquerunt civitates suas
et fugerunt. Veneruntque Philisthim et habitaverunt ibi.
</vers>
    <vers num="8"> Facta autem die altera, venerunt
Philisthim, ut spoliarent interfectos, et invenerunt Saul et tres
filios eius iacentes in monte Gelboe.
</vers>
    <vers num="9"> Et præciderunt caput Saul et
exspoliaverunt eum armis, quæ miserunt in terram Philisthinorum
per circuitum, ut annuntiaretur in templis idolorum suorum et
populo.
</vers>
    <vers num="10"> Et posuerunt arma eius in templo
Astharoth, corpus vero eius suspenderunt in muro Bethsan.
</vers>
    <vers num="11"> Quod cum audissent habitatores Iabes
Galaad, quæcumque fecerant Philisthim Saul,
</vers>
    <vers num="12"> surrexerunt omnes viri fortissimi et
ambulaverunt tota nocte et tulerunt cadaver Saul et cadavera
filiorum eius de muro Bethsan; veneruntque Iabes et combusserunt ea
ibi.
</vers>
    <vers num="13"> Et tulerunt ossa eorum et
sepelierunt sub myrice in Iabes et ieiunaverunt septem diebus.</vers>
  </cap>
</romanliturgy>
