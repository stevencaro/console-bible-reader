<?xml version="1.0" encoding="utf-8"?>
<romanliturgy lingua="la" elibro="mc">
  <titulum>Evangelium secundum Marcum</titulum>
  <subtitulum>Capitulum 1</subtitulum>
  <cap num="1">
    <vers num="1"> Initium evangelii Iesu Christi
Filii Dei.
</vers>
    <vers num="2"> Sicut scriptum est in Isaia
propheta:
« Ecce mitto angelum meum ante faciem tuam,
qui præparabit viam tuam;
</vers>
    <vers num="3"> vox clamantis in deserto:
«Parate viam Domini, rectas facite semitas
eius» »,
</vers>
    <vers num="4"> fuit Ioannes Baptista in deserto
prædicans baptismum pænitentiæ in remissionem peccatorum.
</vers>
    <vers num="5"> Et egrediebatur ad illum omnis
Iudææ regio et Hierosolymitæ universi et baptizabantur ab illo
in Iordane flumine confitentes peccata sua.
</vers>
    <vers num="6"> Et erat Ioannes vestitus pilis
cameli, et zona pellicea circa lumbos eius, et locustas et mel
silvestre edebat.
</vers>
    <vers num="7"> Et prædicabat dicens:
« Venit fortior me post me, cuius non sum dignus
procumbens solvere corrigiam calceamentorum eius.
</vers>
    <vers num="8"> Ego baptizavi vos aqua; ille vero
baptizabit vos in Spiritu Sancto ».
</vers>
    <vers num="9"> Et factum est in diebus illis, venit
Iesus a Nazareth Galilææ et baptizatus est in Iordane ab
Ioanne.
</vers>
    <vers num="10"> Et statim ascendens de aqua vidit
apertos cælos et Spiritum tamquam columbam descendentem in
ipsum;
</vers>
    <vers num="11"> et vox facta est de cælis:
« Tu es Filius meus dilectus; in te
complacui ».
</vers>
    <vers num="12"> Et statim Spiritus expellit eum in
desertum.
</vers>
    <vers num="13"> Et erat in deserto quadraginta
diebus et tentabatur a Satana; eratque cum bestiis, et angeli
ministrabant illi.
</vers>
    <vers num="14"> Postquam autem traditus est Ioannes,
venit Iesus in Galilæam prædicans evangelium Dei
</vers>
    <vers num="15"> et dicens: « Impletum est
tempus, et appropinquavit regnum Dei; pænitemini et credite
evangelio ».
</vers>
    <vers num="16"> Et præteriens secus mare Galilææ
vidit Simonem et Andream fratrem Simonis mittentes in mare; erant
enim piscatores.
</vers>
    <vers num="17"> Et dixit eis Iesus:
« Venite post me, et faciam vos fieri piscatores
hominum ».
</vers>
    <vers num="18"> Et protinus, relictis retibus,
secuti sunt eum.
</vers>
    <vers num="19"> Et progressus pusillum vidit Iacobum
Zebedæi et Ioannem fratrem eius, et ipsos in navi componentes
retia,
</vers>
    <vers num="20"> et statim vocavit illos. Et, relicto
patre suo Zebedæo in navi cum mercennariis, abierunt post eum.
</vers>
    <vers num="21"> Et ingrediuntur Capharnaum. Et
statim sabbatis ingressus synagogam docebat.
</vers>
    <vers num="22"> Et stupebant super doctrina eius:
erat enim docens eos quasi potestatem habens et non sicut
scribæ.
</vers>
    <vers num="23"> Et statim erat in synagoga eorum
homo in spiritu immundo; et exclamavit
</vers>
    <vers num="24"> dicens: « Quid nobis et
tibi, Iesu Nazarene? Venisti perdere nos? Scio qui sis: Sanctus
Dei ».
</vers>
    <vers num="25"> Et comminatus est ei Iesus dicens:
« Obmutesce et exi de homine! ».
</vers>
    <vers num="26"> Et discerpens eum spiritus immundus
et exclamans voce magna exivit ab eo.
</vers>
    <vers num="27"> Et mirati sunt omnes, ita ut
conquirerent inter se dicentes: « Quidnam est hoc?
Doctrina nova cum potestate; et spiritibus immundis imperat, et
obœdiunt ei ».
</vers>
    <vers num="28"> Et processit rumor eius statim
ubique in omnem regionem Galilææ.
</vers>
    <vers num="29"> Et protinus egredientes de synagoga
venerunt in domum Simonis et Andreæ cum Iacobo et Ioanne.
</vers>
    <vers num="30"> Socrus autem Simonis decumbebat
febricitans; et statim dicunt ei de illa.
</vers>
    <vers num="31"> Et accedens elevavit eam apprehensa
manu; et dimisit eam febris, et ministrabat eis.
</vers>
    <vers num="32"> Vespere autem facto, cum occidisset
sol, afferebant ad eum omnes male habentes et dæmonia
habentes;
</vers>
    <vers num="33"> et erat omnis civitas congregata ad
ianuam.
</vers>
    <vers num="34"> Et curavit multos, qui vexabantur
variis languoribus, et dæmonia multa eiecit et non sinebat loqui
dæmonia, quoniam sciebant eum.
</vers>
    <vers num="35"> Et diluculo valde mane surgens
egressus est et abiit in desertum locum ibique orabat.
</vers>
    <vers num="36"> Et persecutus est eum Simon et qui
cum illo erant;
</vers>
    <vers num="37"> et cum invenissent eum, dixerunt ei:
« Omnes quærunt te! ».
</vers>
    <vers num="38"> Et ait illis: « Eamus
alibi in proximos vicos, ut et ibi prædicem: ad hoc enim
veni ».
</vers>
    <vers num="39"> Et venit prædicans in synagogis
eorum per omnem Galilæam et dæmonia eiciens.
</vers>
    <vers num="40"> Et venit ad eum leprosus deprecans
eum et genu flectens et dicens ei: « Si vis, potes me
mundare ».
</vers>
    <vers num="41"> Et misertus extendens manum suam
tetigit eum et ait illi: « Volo,
mundare! »;
</vers>
    <vers num="42"> et statim discessit ab eo lepra, et
mundatus est.
</vers>
    <vers num="43"> Et infremuit in eum statimque eiecit
illum
</vers>
    <vers num="44"> et dicit ei: «Vide, nemini
quidquam dixeris; sed vade, ostende te sacerdoti et offer pro
emundatione tua, quæ præcepit Moyses, in testimonium
illis ».
</vers>
    <vers num="45"> At ille egressus cœpit prædicare
multum et diffamare sermonem, ita ut iam non posset manifesto in
civitatem introire, sed foris in desertis locis erat; et
conveniebant ad eum undique.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et iterum intravit Capharnaum post
dies, et auditum est quod in domo esset.
</vers>
    <vers num="2"> Et convenerunt multi, ita ut non
amplius caperentur neque ad ianuam, et loquebatur eis verbum.
</vers>
    <vers num="3"> Et veniunt ferentes ad eum
paralyticum, qui a quattuor portabatur.
</vers>
    <vers num="4"> Et cum non possent offerre eum illi
præ turba, nudaverunt tectum, ubi erat, et perfodientes summittunt
grabatum, in quo paralyticus iacebat.
</vers>
    <vers num="5"> Cum vidisset autem Iesus fidem
illorum, ait paralytico: « Fili, dimittuntur peccata
tua ».
</vers>
    <vers num="6"> Erant autem illic quidam de scribis
sedentes et cogitantes in cordibus suis:
</vers>
    <vers num="7"> « Quid hic sic loquitur?
Blasphemat! Quis potest dimittere peccata nisi solus
Deus? ».
</vers>
    <vers num="8"> Quo statim cognito Iesus spiritu suo
quia sic cogitarent intra se, dicit illis: « Quid ista
cogitatis in cordibus vestris?
</vers>
    <vers num="9"> Quid est facilius, dicere paralytico:
«Dimittuntur peccata tua», an dicere: «Surge et
tolle grabatum tuum et ambula»?
</vers>
    <vers num="10"> Ut autem sciatis quia potestatem
habet Filius hominis in terra dimittendi peccata — ait
paralytico — :
</vers>
    <vers num="11"> Tibi dico: Surge, tolle grabatum
tuum et vade in domum tuam ».
</vers>
    <vers num="12"> Et surrexit et protinus sublato
grabato abiit coram omnibus, ita ut admirarentur omnes et
glorificarent Deum dicentes: « Numquam sic
vidimus! ».
</vers>
    <vers num="13"> Et egressus est rursus ad mare;
omnisque turba veniebat ad eum, et docebat eos.
</vers>
    <vers num="14"> Et cum præteriret, vidit Levi
Alphæi sedentem ad teloneum et ait illi: « Sequere
me ». Et surgens secutus est eum.
</vers>
    <vers num="15"> Et factum est, cum accumberet in
domo illius, et multi publicani et peccatores simul discumbebant
cum Iesu et discipulis eius; erant enim multi et sequebantur
eum.
</vers>
    <vers num="16"> Et scribæ pharisæorum, videntes
quia manducaret cum peccatoribus et publicanis, dicebant discipulis
eius: « Quare cum publicanis et peccatoribus
manducat? ».
</vers>
    <vers num="17"> Et Iesus hoc audito ait illis:
« Non necesse habent sani medicum, sed qui male habent;
non veni vocare iustos sed peccatores ».
</vers>
    <vers num="18"> Et erant discipuli Ioannis et
pharisæi ieiunantes. Et veniunt et dicunt illi: « Cur
discipuli Ioannis et discipuli pharisæorum ieiunant, tui autem
discipuli non ieiunant? ».
</vers>
    <vers num="19"> Et ait illis Iesus:
« Numquid possunt convivæ nuptiarum, quamdiu sponsus
cum illis est, ieiunare? Quanto tempore habent secum sponsum, non
possunt ieiunare;
</vers>
    <vers num="20"> venient autem dies, cum auferetur ab
eis sponsus, et tunc ieiunabunt in illa die.
</vers>
    <vers num="21"> Nemo assumentum panni rudis assuit
vestimento veteri; alioquin supplementum aufert aliquid ab eo,
novum a veteri, et peior scissura fit.
</vers>
    <vers num="22"> Et nemo mittit vinum novellum in
utres veteres, alioquin dirumpet vinum utres et vinum perit et
utres; sed vinum novum in utres novos ».
</vers>
    <vers num="23"> Et factum est, cum ipse sabbatis
ambularet per sata, discipuli eius cœperunt prægredi vellentes
spicas.
</vers>
    <vers num="24"> Pharisæi autem dicebant ei:
« Ecce, quid faciunt sabbatis, quod non
licet? ».
</vers>
    <vers num="25"> Et ait illis: « Numquam
legistis quid fecerit David, quando necessitatem habuit et esuriit
ipse et qui cum eo erant?
</vers>
    <vers num="26"> Quomodo introivit in domum Dei sub
Abiathar principe sacerdotum et panes propositionis manducavit,
quos non licet manducare nisi sacerdotibus, et dedit etiam eis, qui
cum eo erant? ».
</vers>
    <vers num="27"> Et dicebat eis:
« Sabbatum propter hominem factum est, et non homo
propter sabbatum;
</vers>
    <vers num="28"> itaque dominus est Filius hominis
etiam sabbati ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et introivit iterum in synagogam.
Et erat ibi homo habens manum aridam;
</vers>
    <vers num="2"> et observabant eum, si sabbatis
curaret illum, ut accusarent eum.
</vers>
    <vers num="3"> Et ait homini habenti manum aridam:
« Surge in medium ».
</vers>
    <vers num="4"> Et dicit eis: « Licet
sabbatis bene facere an male? Animam salvam facere an
perdere? ». At illi tacebant.
</vers>
    <vers num="5"> Et circumspiciens eos cum ira,
contristatus super cæcitate cordis eorum, dicit homini:
« Extende manum ». Et extendit, et restituta
est manus eius.
</vers>
    <vers num="6"> Et exeuntes pharisæi statim cum
herodianis consilium faciebant adversus eum quomodo eum
perderent.
</vers>
    <vers num="7"> Et Iesus cum discipulis suis secessit
ad mare. Et multa turba a Galilæa secuta est et a Iudæa
</vers>
    <vers num="8"> et ab Hierosolymis et ab Idumæa; et,
qui trans Iordanem et circa Tyrum et Sidonem, multitudo magna,
audientes, quæ faciebat, venerunt ad eum.
</vers>
    <vers num="9"> Et dixit discipulis suis, ut navicula
sibi præsto esset propter turbam, ne comprimerent eum.
</vers>
    <vers num="10"> Multos enim sanavit, ita ut
irruerent in eum, ut illum tangerent, quotquot habebant plagas.
</vers>
    <vers num="11"> Et spiritus immundi, cum illum
videbant, procidebant ei et clamabant dicentes: « Tu es
Filius Dei! ».
</vers>
    <vers num="12"> Et vehementer comminabatur eis, ne
manifestarent illum.
</vers>
    <vers num="13"> Et ascendit in montem et vocat ad
se, quos voluit ipse, et venerunt ad eum.
</vers>
    <vers num="14"> Et fecit Duodecim, ut essent cum
illo, et ut mitteret eos prædicare
</vers>
    <vers num="15"> habentes potestatem eiciendi
dæmonia:
</vers>
    <vers num="16"> et imposuit Simoni nomen Petrum;
</vers>
    <vers num="17"> et Iacobum Zebedæi et Ioannem
fratrem Iacobi, et imposuit eis nomina Boanerges, quod est Filii
tonitrui;
</vers>
    <vers num="18"> et Andream et Philippum et
Bartholomæum et Matthæum et Thomam et Iacobum Alphæi et
Thaddæum et Simonem Chananæum
</vers>
    <vers num="19"> et Iudam Iscarioth, qui et tradidit
illum.
</vers>
    <vers num="20"> Et venit ad domum; et convenit
iterum turba, ita ut non possent neque panem manducare.
</vers>
    <vers num="21"> Et cum audissent sui, exierunt
tenere eum; dicebant enim: « In furorem versus
est ».
</vers>
    <vers num="22"> Et scribæ, qui ab Hierosolymis
descenderant, dicebant: « Beelzebul habet »
et: « In principe dæmonum eicit
dæmonia ».
</vers>
    <vers num="23"> Et convocatis eis, in parabolis
dicebat illis: « Quomodo potest Satanas Satanam
eicere?
</vers>
    <vers num="24"> Et si regnum in se dividatur, non
potest stare regnum illud;
</vers>
    <vers num="25"> et si domus in semetipsam
dispertiatur, non poterit domus illa stare.
</vers>
    <vers num="26"> Et si Satanas consurrexit in
semetipsum et dispertitus est, non potest stare, sed finem
habet.
</vers>
    <vers num="27"> Nemo autem potest in domum fortis
ingressus vasa eius diripere, nisi prius fortem alliget; et tunc
domum eius diripiet.
</vers>
    <vers num="28"> Amen dico vobis: Omnia dimittentur
filiis hominum peccata et blasphemiæ, quibus blasphemaverint;
</vers>
    <vers num="29"> qui autem blasphemaverit in Spiritum
Sanctum, non habet remissionem in æternum, sed reus est æterni
delicti ».
</vers>
    <vers num="30"> Quoniam dicebant:
« Spiritum immundum habet ».
</vers>
    <vers num="31"> Et venit mater eius et fratres eius,
et foris stantes miserunt ad eum vocantes eum.
</vers>
    <vers num="32"> Et sedebat circa eum turba, et
dicunt ei: « Ecce mater tua et fratres tui et sorores
tuæ foris quærunt te ».
</vers>
    <vers num="33"> Et respondens eis ait:
« Quæ est mater mea et fratres mei? ».
</vers>
    <vers num="34"> Et circumspiciens eos, qui in
circuitu eius sedebant, ait: « Ecce mater mea et fratres
mei.
</vers>
    <vers num="35"> Qui enim fecerit voluntatem Dei, hic
frater meus et soror mea et mater est ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et iterum cœpit docere ad mare.
Et congregatur ad eum turba plurima, ita ut in navem ascendens
sederet in mari, et omnis turba circa mare super terram erant.
</vers>
    <vers num="2"> Et docebat eos in parabolis multa et
dicebat illis in doctrina sua:
</vers>
    <vers num="3"> « Audite. Ecce exiit
seminans ad seminandum.
</vers>
    <vers num="4"> Et factum est, dum seminat, aliud
cecidit circa viam, et venerunt volucres et comederunt illud.
</vers>
    <vers num="5"> Aliud cecidit super petrosa, ubi non
habebat terram multam, et statim exortum est, quoniam non habebat
altitudinem terræ;
</vers>
    <vers num="6"> et quando exortus est sol,
exæstuavit et, eo quod non haberet radicem, exaruit.
</vers>
    <vers num="7"> Et aliud cecidit in spinas, et
ascenderunt spinæ et suffocaverunt illud, et fructum non
dedit.
</vers>
    <vers num="8"> Et alia ceciderunt in terram bonam et
dabant fructum: ascendebant et crescebant et afferebant unum
triginta et unum sexaginta et unum centum ».
</vers>
    <vers num="9"> Et dicebat: « Qui habet
aures audiendi, audiat ».
</vers>
    <vers num="10"> Et cum esset singularis,
interrogaverunt eum hi, qui circa eum erant cum Duodecim,
parabolas.
</vers>
    <vers num="11"> Et dicebat eis: « Vobis
datum est mysterium regni Dei; illis autem, qui foris sunt, in
parabolis omnia fiunt,
</vers>
    <vers num="12"> ut videntes videant et non
videant,
et audientes audiant et non intellegant,
ne quando convertantur,
et dimittatur eis ».
</vers>
    <vers num="13"> Et ait illis: « Nescitis
parabolam hanc, et quomodo omnes parabolas cognoscetis?
</vers>
    <vers num="14"> Qui seminat, verbum seminat.
</vers>
    <vers num="15"> Hi autem sunt, qui circa viam, ubi
seminatur verbum: et cum audierint, confestim venit Satanas et
aufert verbum, quod seminatum est in eos.
</vers>
    <vers num="16"> Et hi sunt, qui super petrosa
seminantur: qui cum audierint verbum, statim cum gaudio accipiunt
illud
</vers>
    <vers num="17"> et non habent radicem in se, sed
temporales sunt; deinde orta tribulatione vel persecutione propter
verbum, confestim scandalizantur.
</vers>
    <vers num="18"> Et alii sunt, qui in spinis
seminantur: hi sunt, qui verbum audierunt,
</vers>
    <vers num="19"> et ærumnæ sæculi et deceptio
divitiarum et circa reliqua concupiscentiæ introeuntes suffocant
verbum, et sine fructu efficitur.
</vers>
    <vers num="20"> Et hi sunt, qui super terram bonam
seminati sunt: qui audiunt verbum et suscipiunt et fructificant
unum triginta et unum sexaginta et unum centum ».
</vers>
    <vers num="21"> Et dicebat illis:
« Numquid venit lucerna, ut sub modio ponatur aut sub
lecto? Nonne ut super candelabrum ponatur?
</vers>
    <vers num="22"> Non enim est aliquid absconditum,
nisi ut manifestetur, nec factum est occultum, nisi ut in palam
veniat.
</vers>
    <vers num="23"> Si quis habet aures audiendi,
audiat ».
</vers>
    <vers num="24"> Et dicebat illis:
« Videte quid audiatis. In qua mensura mensi fueritis,
remetietur vobis et adicietur vobis.
</vers>
    <vers num="25"> Qui enim habet, dabitur illi; et,
qui non habet, etiam quod habet, auferetur ab
illo ».
</vers>
    <vers num="26"> Et dicebat: « Sic est
regnum Dei, quemadmodum si homo iaciat sementem in terram
</vers>
    <vers num="27"> et dormiat et exsurgat nocte ac die,
et semen germinet et increscat, dum nescit ille.
</vers>
    <vers num="28"> Ultro terra fructificat primum
herbam, deinde spicam, deinde plenum frumentum in spica.
</vers>
    <vers num="29"> Et cum se produxerit fructus, statim
mittit falcem, quoniam adest messis ».
</vers>
    <vers num="30"> Et dicebat: « Quomodo
assimilabimus regnum Dei aut in qua parabola ponemus illud?
</vers>
    <vers num="31"> Sicut granum sinapis, quod cum
seminatum fuerit in terra, minus est omnibus seminibus, quæ sunt
in terra;
</vers>
    <vers num="32"> et cum seminatum fuerit, ascendit et
fit maius omnibus holeribus et facit ramos magnos, ita ut possint
sub umbra eius aves cæli habitare ».
</vers>
    <vers num="33"> Et talibus multis parabolis
loquebatur eis verbum, prout poterant audire;
</vers>
    <vers num="34"> sine parabola autem non loquebatur
eis. Seorsum autem discipulis suis disserebat omnia.
</vers>
    <vers num="35"> Et ait illis illa die, cum sero
esset factum: « Transeamus contra ».
</vers>
    <vers num="36"> Et dimittentes turbam, assumunt eum,
ut erat in navi; et aliæ naves erant cum illo.
</vers>
    <vers num="37"> Et exoritur procella magna venti, et
fluctus se mittebant in navem, ita ut iam impleretur navis.
</vers>
    <vers num="38"> Et erat ipse in puppi supra cervical
dormiens; et excitant eum et dicunt ei: « Magister, non
ad te pertinet quia perimus? ».
</vers>
    <vers num="39"> Et exsurgens comminatus est vento et
dixit mari: « Tace, obmutesce! ». Et cessavit
ventus, et facta est tranquillitas magna.
</vers>
    <vers num="40"> Et ait illis: « Quid
timidi estis? Necdum habetis fidem? ».
</vers>
    <vers num="41"> Et timuerunt magno timore et
dicebant ad alterutrum: « Quis putas est iste, quia et
ventus et mare obœdiunt ei? ».</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Et venerunt trans fretum maris in
regionem Gerasenorum.
</vers>
    <vers num="2"> Et exeunte eo de navi, statim
occurrit ei de monumentis homo in spiritu immundo,
</vers>
    <vers num="3"> qui domicilium habebat in monumentis;
et neque catenis iam quisquam eum poterat ligare,
</vers>
    <vers num="4"> quoniam sæpe compedibus et catenis
vinctus dirupisset catenas et compedes comminuisset, et nemo
poterat eum domare;
</vers>
    <vers num="5"> et semper nocte ac die in monumentis
et in montibus erat clamans et concidens se lapidibus.
</vers>
    <vers num="6"> Et videns Iesum a longe cucurrit et
adoravit eum
</vers>
    <vers num="7"> et clamans voce magna dicit:
« Quid mihi et tibi, Iesu, fili Dei Altissimi? Adiuro te
per Deum, ne me torqueas ».
</vers>
    <vers num="8"> Dicebat enim illi: « Exi,
spiritus immunde, ab homine ».
</vers>
    <vers num="9"> Et interrogabat eum:
« Quod tibi nomen est? ». Et dicit ei:
« Legio nomen mihi est, quia multi
sumus ».
</vers>
    <vers num="10"> Et deprecabatur eum multum, ne se
expelleret extra regionem.
</vers>
    <vers num="11"> Erat autem ibi circa montem grex
porcorum magnus pascens;
</vers>
    <vers num="12"> et deprecati sunt eum dicentes:
« Mitte nos in porcos, ut in eos
introeamus ».
</vers>
    <vers num="13"> Et concessit eis. Et exeuntes
spiritus immundi introierunt in porcos. Et magno impetu grex ruit
per præcipitium in mare, ad duo milia, et suffocabantur in
mari.
</vers>
    <vers num="14"> Qui autem pascebant eos, fugerunt et
nuntiaverunt in civitatem et in agros; et egressi sunt videre quid
esset facti.
</vers>
    <vers num="15"> Et veniunt ad Iesum; et vident
illum, qui a dæmonio vexabatur, sedentem, vestitum et sanæ
mentis, eum qui legionem habuerat, et timuerunt.
</vers>
    <vers num="16"> Et qui viderant, narraverunt illis
qualiter factum esset ei, qui dæmonium habuerat, et de porcis.
</vers>
    <vers num="17"> Et rogare eum cœperunt, ut
discederet a finibus eorum.
</vers>
    <vers num="18"> Cumque ascenderet navem, qui
dæmonio vexatus fuerat, deprecabatur eum, ut esset cum illo.
</vers>
    <vers num="19"> Et non admisit eum, sed ait illi:
« Vade in domum tuam ad tuos et annuntia illis quanta
tibi Dominus fecerit et misertus sit tui ».
</vers>
    <vers num="20"> Et abiit et cœpit prædicare in
Decapoli quanta sibi fecisset Iesus, et omnes mirabantur.
</vers>
    <vers num="21"> Et cum transcendisset Iesus in navi
rursus trans fretum, convenit turba multa ad illum, et erat circa
mare.
</vers>
    <vers num="22"> Et venit quidam de archisynagogis
nomine Iairus et videns eum procidit ad pedes eius
</vers>
    <vers num="23"> et deprecatur eum multum dicens:
« Filiola mea in extremis est; veni, impone manus super
eam, ut salva sit et vivat ».
</vers>
    <vers num="24"> Et abiit cum illo. Et sequebatur eum
turba multa et comprimebant illum.
</vers>
    <vers num="25"> Et mulier, quæ erat in profluvio
sanguinis annis duodecim
</vers>
    <vers num="26"> et fuerat multa perpessa a
compluribus medicis et erogaverat omnia sua nec quidquam
profecerat, sed magis deterius habebat,
</vers>
    <vers num="27"> cum audisset de Iesu, venit in turba
retro et tetigit vestimentum eius;
</vers>
    <vers num="28"> dicebat enim: « Si vel
vestimenta eius tetigero, salva ero ».
</vers>
    <vers num="29"> Et confestim siccatus est fons
sanguinis eius, et sensit corpore quod sanata esset a plaga.
</vers>
    <vers num="30"> Et statim Iesus cognoscens in
semetipso virtutem, quæ exierat de eo, conversus ad turbam aiebat:
« Quis tetigit vestimenta mea? ».
</vers>
    <vers num="31"> Et dicebant ei discipuli sui:
« Vides turbam comprimentem te et dicis: «Quis me
tetigit?» ».
</vers>
    <vers num="32"> Et circumspiciebat videre eam, quæ
hoc fecerat.
</vers>
    <vers num="33"> Mulier autem timens et tremens,
sciens quod factum esset in se, venit et procidit ante eum et dixit
ei omnem veritatem.
</vers>
    <vers num="34"> Ille autem dixit ei:
« Filia, fides tua te salvam fecit. Vade in pace et esto
sana a plaga tua ».
</vers>
    <vers num="35"> Adhuc eo loquente, veniunt ab
archisynagogo dicentes: « Filia tua mortua est; quid
ultra vexas magistrum? ».
</vers>
    <vers num="36"> Iesus autem, verbo, quod dicebatur,
audito, ait archisynagogo: « Noli timere; tantummodo
crede! ».
</vers>
    <vers num="37"> Et non admisit quemquam sequi se
nisi Petrum et Iacobum et Ioannem fratrem Iacobi.
</vers>
    <vers num="38"> Et veniunt ad domum archisynagogi;
et videt tumultum et flentes et eiulantes multum,
</vers>
    <vers num="39"> et ingressus ait eis:
« Quid turbamini et ploratis? Puella non est mortua, sed
dormit ».
</vers>
    <vers num="40"> Et irridebant eum. Ipse vero,
eiectis omnibus, assumit patrem puellæ et matrem et, qui secum
erant, et ingreditur, ubi erat puella;
</vers>
    <vers num="41"> et tenens manum puellæ ait illi:
« Talitha, qum! » — quod est
interpretatum: « Puella, tibi dico: Surge! »
— .
</vers>
    <vers num="42"> Et confestim surrexit puella et
ambulabat; erat enim annorum duodecim. Et obstupuerunt continuo
stupore magno.
</vers>
    <vers num="43"> Et præcepit illis vehementer, ut
nemo id sciret, et dixit dari illi manducare.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Et egressus est inde et venit in
patriam suam, et sequuntur illum discipuli sui.
</vers>
    <vers num="2"> Et facto sabbato, cœpit in synagoga
docere; et multi audientes admirabantur dicentes: « Unde
huic hæc, et quæ est sapientia, quæ data est illi, et virtutes
tales, quæ per manus eius efficiuntur?
</vers>
    <vers num="3"> Nonne iste est faber, filius Mariæ
et frater Iacobi et Ioseph et Iudæ et Simonis? Et nonne sorores
eius hic nobiscum sunt? ». Et scandalizabantur in
illo.
</vers>
    <vers num="4"> Et dicebat eis Iesus:
« Non est propheta sine honore nisi in patria sua et in
cognatione sua et in domo sua ».
</vers>
    <vers num="5"> Et non poterat ibi virtutem ullam
facere, nisi paucos infirmos impositis manibus curavit;
</vers>
    <vers num="6"> et mirabatur propter incredulitatem
eorum.
Et circumibat castella in circuitu docens.
</vers>
    <vers num="7"> Et convocat Duodecim et cœpit eos
mittere binos et dabat illis potestatem in spiritus immundos;
</vers>
    <vers num="8"> et præcepit eis, ne quid tollerent
in via nisi virgam tantum: non panem, non peram neque in zona
æs,
</vers>
    <vers num="9"> sed ut calcearentur sandaliis et ne
induerentur duabus tunicis.
</vers>
    <vers num="10"> Et dicebat eis:
« Quocumque introieritis in domum, illic manete, donec
exeatis inde.
</vers>
    <vers num="11"> Et quicumque locus non receperit vos
nec audierint vos, exeuntes inde excutite pulverem de pedibus
vestris in testimonium illis ».
</vers>
    <vers num="12"> Et exeuntes prædicaverunt, ut
pænitentiam agerent;
</vers>
    <vers num="13"> et dæmonia multa eiciebant et
ungebant oleo multos ægrotos et sanabant.
</vers>
    <vers num="14"> Et audivit Herodes rex; manifestum
enim factum est nomen eius. Et dicebant: « Ioannes
Baptista resurrexit a mortuis, et propterea inoperantur virtutes in
illo ».
</vers>
    <vers num="15"> Alii autem dicebant:
« Elias est ». Alii vero dicebant:
« Propheta est, quasi unus ex
prophetis ».
</vers>
    <vers num="16"> Quo audito, Herodes aiebat:
« Quem ego decollavi Ioannem, hic
resurrexit! ».
</vers>
    <vers num="17"> Ipse enim Herodes misit ac tenuit
Ioannem et vinxit eum in carcere propter Herodiadem uxorem Philippi
fratris sui, quia duxerat eam.
</vers>
    <vers num="18"> Dicebat enim Ioannes Herodi:
« Non licet tibi habere uxorem fratris
tui ».
</vers>
    <vers num="19"> Herodias autem insidiabatur illi et
volebat occidere eum nec poterat:
</vers>
    <vers num="20"> Herodes enim metuebat Ioannem,
sciens eum virum iustum et sanctum, et custodiebat eum, et, audito
eo, multum hæsitabat et libenter eum audiebat.
</vers>
    <vers num="21"> Et cum dies opportunus accidisset,
quo Herodes natali suo cenam fecit principibus suis et tribunis et
primis Galilææ,
</vers>
    <vers num="22"> cumque introisset filia ipsius
Herodiadis et saltasset, placuit Herodi simulque recumbentibus. Rex
ait puellæ: « Pete a me, quod vis, et dabo
tibi ».
</vers>
    <vers num="23"> Et iuravit illi multum:
« Quidquid petieris a me, dabo tibi, usque ad dimidium
regni mei ».
</vers>
    <vers num="24"> Quæ cum exisset, dixit matri suæ:
« Quid petam? ». At illa dixit:
« Caput Ioannis Baptistæ ».
</vers>
    <vers num="25"> Cumque introisset statim cum
festinatione ad regem, petivit dicens: « Volo ut
protinus des mihi in disco caput Ioannis
Baptistæ ».
</vers>
    <vers num="26"> Et contristatus rex, propter
iusiurandum et propter recumbentes noluit eam decipere;
</vers>
    <vers num="27"> et statim misso spiculatore rex
præcepit afferri caput eius. Et abiens decollavit eum in
carcere
</vers>
    <vers num="28"> et attulit caput eius in disco; et
dedit illud puellæ, et puella dedit illud matri suæ.
</vers>
    <vers num="29"> Quo audito, discipuli eius venerunt
et tulerunt corpus eius et posuerunt illud in monumento.
</vers>
    <vers num="30"> Et convenientes apostoli ad Iesum
renuntiaverunt illi omnia, quæ egerant et docuerant.
</vers>
    <vers num="31"> Et ait illis: « Venite
vos ipsi seorsum in desertum locum et requiescite
pusillum ». Erant enim, qui veniebant et redibant,
multi, et nec manducandi spatium habebant.
</vers>
    <vers num="32"> Et abierunt in navi in desertum
locum seorsum.
</vers>
    <vers num="33"> Et viderunt eos abeuntes et
cognoverunt multi; et pedestre de omnibus civitatibus concurrerunt
illuc et prævenerunt eos.
</vers>
    <vers num="34"> Et exiens vidit multam turbam et
misertus est super eos, quia erant sicut oves non habentes
pastorem, et cœpit docere illos multa.
</vers>
    <vers num="35"> Et cum iam hora multa facta esset,
accesserunt discipuli eius dicentes: « Desertus est
locus hic, et hora iam est multa;
</vers>
    <vers num="36"> dimitte illos, ut euntes in villas
et vicos in circuitu emant sibi, quod manducent ».
</vers>
    <vers num="37"> Respondens autem ait illis:
« Date illis vos manducare ». Et dicunt ei:
« Euntes emamus denariis ducentis panes et dabimus eis
manducare? ».
</vers>
    <vers num="38"> Et dicit eis: « Quot
panes habetis? Ite, videte ». Et cum cognovissent,
dicunt: « Quinque et duos pisces ».
</vers>
    <vers num="39"> Et præcepit illis, ut accumbere
facerent omnes secundum contubernia super viride fenum.
</vers>
    <vers num="40"> Et discubuerunt secundum areas per
centenos et per quinquagenos.
</vers>
    <vers num="41"> Et acceptis quinque panibus et
duobus piscibus, intuens in cælum benedixit et fregit panes et
dabat discipulis suis, ut ponerent ante eos; et duos pisces divisit
omnibus.
</vers>
    <vers num="42"> Et manducaverunt omnes et saturati
sunt;
</vers>
    <vers num="43"> et sustulerunt fragmenta duodecim
cophinos plenos, et de piscibus.
</vers>
    <vers num="44"> Et erant, qui manducaverunt panes,
quinque milia virorum.
</vers>
    <vers num="45"> Et statim coegit discipulos suos
ascendere navem, ut præcederent trans fretum ad Bethsaidam, dum
ipse dimitteret populum.
</vers>
    <vers num="46"> Et cum dimisisset eos, abiit in
montem orare.
</vers>
    <vers num="47"> Et cum sero factum esset, erat navis
in medio mari, et ipse solus in terra.
</vers>
    <vers num="48"> Et videns eos laborantes in
remigando, erat enim ventus contrarius eis, circa quartam vigiliam
noctis venit ad eos ambulans super mare et volebat præterire
eos.
</vers>
    <vers num="49"> At illi, ut viderunt eum ambulantem
super mare, putaverunt phantasma esse et exclamaverunt;
</vers>
    <vers num="50"> omnes enim eum viderunt et
conturbati sunt. Statim autem locutus est cum eis et dicit illis:
« Confidite, ego sum; nolite timere! ».
</vers>
    <vers num="51"> Et ascendit ad illos in navem, et
cessavit ventus. Et valde nimis intra se stupebant;
</vers>
    <vers num="52"> non enim intellexerant de panibus,
sed erat cor illorum obcæcatum.
</vers>
    <vers num="53"> Et cum transfretassent in terram,
pervenerunt Gennesaret et applicuerunt.
</vers>
    <vers num="54"> Cumque egressi essent de navi,
continuo cognoverunt eum
</vers>
    <vers num="55"> et percurrentes universam regionem
illam cœperunt in grabatis eos, qui se male habebant, circumferre,
ubi audiebant eum esse.
</vers>
    <vers num="56"> Et quocumque introibat in vicos aut
in civitates vel in villas, in plateis ponebant infirmos; et
deprecabantur eum, ut vel fimbriam vestimenti eius tangerent; et,
quotquot tangebant eum, salvi fiebant.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Et conveniunt ad eum pharisæi et
quidam de scribis venientes ab Hierosolymis;
</vers>
    <vers num="2"> et cum vidissent quosdam ex
discipulis eius communibus manibus, id est non lotis, manducare
panes
</vers>
    <vers num="3"> — pharisæi enim et omnes
Iudæi, nisi pugillo lavent manus, non manducant, tenentes
traditionem seniorum;
</vers>
    <vers num="4"> et a foro nisi baptizentur, non
comedunt; et alia multa sunt, quæ acceperunt servanda: baptismata
calicum et urceorum et æramentorum et lectorum —
</vers>
    <vers num="5"> et interrogant eum pharisæi et
scribæ: « Quare discipuli tui non ambulant iuxta
traditionem seniorum, sed communibus manibus manducant
panem? ».
</vers>
    <vers num="6"> At ille dixit eis: « Bene
prophetavit Isaias de vobis hypocritis, sicut scriptum est:
«Populus hic labiis me honorat,
cor autem eorum longe est a me;
</vers>
    <vers num="7"> in vanum autem me colunt
docentes doctrinas præcepta hominum».
</vers>
    <vers num="8"> Relinquentes mandatum Dei tenetis
traditionem hominum ».
</vers>
    <vers num="9"> Et dicebat illis: « Bene
irritum facitis præceptum Dei, ut traditionem vestram
servetis.
</vers>
    <vers num="10"> Moyses enim dixit: «Honora
patrem tuum et matrem tuam» et: «Qui maledixerit patri
aut matri, morte moriatur»;
</vers>
    <vers num="11"> vos autem dicitis: «Si dixerit
homo patri aut matri: Corban, quod est donum, quodcumque ex me tibi
profuerit»,
</vers>
    <vers num="12"> ultra non permittitis ei facere
quidquam patri aut matri
</vers>
    <vers num="13"> rescindentes verbum Dei per
traditionem vestram, quam tradidistis; et similia huiusmodi multa
facitis ».
</vers>
    <vers num="14"> Et advocata iterum turba, dicebat
illis: « Audite me, omnes, et intellegite:
</vers>
    <vers num="15"> Nihil est extra hominem introiens in
eum, quod possit
eum coinquinare; sed quæ de homine procedunt, illa sunt, quæ
coinquinant hominem! ».
</vers>
    <vers num="(16) 17">Et cum introisset in domum a
turba, interrogabant eum discipuli eius parabolam.
</vers>
    <vers num="18"> Et ait illis: « Sic et
vos imprudentes estis? Non intellegitis quia omne extrinsecus
introiens in hominem non potest eum coinquinare,
</vers>
    <vers num="19"> quia non introit in cor eius sed in
ventrem et in secessum exit? », purgans omnes escas.
</vers>
    <vers num="20"> Dicebat autem: « Quod de
homine exit, illud coinquinat hominem;
</vers>
    <vers num="21"> ab intus enim de corde hominum
cogitationes malæ procedunt, fornicationes, furta, homicidia,
</vers>
    <vers num="22"> adulteria, avaritiæ, nequitiæ,
dolus, impudicitia, oculus malus, blasphemia, superbia,
stultitia:
</vers>
    <vers num="23"> omnia hæc mala ab intus procedunt
et coinquinant hominem ».
</vers>
    <vers num="24"> Inde autem surgens abiit in fines
Tyri et Sidonis. Et ingressus domum neminem voluit scire et non
potuit latere.
</vers>
    <vers num="25"> Sed statim ut audivit de eo mulier,
cuius habebat filia spiritum immundum, veniens procidit ad pedes
eius.
</vers>
    <vers num="26"> Erat autem mulier Græca,
Syrophœnissa genere. Et rogabat eum, ut dæmonium eiceret de filia
eius.
</vers>
    <vers num="27"> Et dicebat illi: « Sine
prius saturari filios; non est enim bonum sumere panem filiorum et
mittere catellis ».
</vers>
    <vers num="28"> At illa respondit et dicit ei:
« Domine, etiam catelli sub mensa comedunt de micis
puerorum ».
</vers>
    <vers num="29"> Et ait illi: « Propter
hunc sermonem vade; exiit dæmonium de filia tua ».
</vers>
    <vers num="30"> Et cum abisset domum suam, invenit
puellam iacentem supra lectum et dæmonium exisse.
</vers>
    <vers num="31"> Et iterum exiens de finibus Tyri
venit per Sidonem ad mare Galilææ inter medios fines
Decapoleos.
</vers>
    <vers num="32"> Et adducunt ei surdum et mutum et
deprecantur eum, ut imponat illi manum.
</vers>
    <vers num="33"> Et apprehendens eum de turba seorsum
misit digitos suos in auriculas eius et exspuens tetigit linguam
eius
</vers>
    <vers num="34"> et suspiciens in cælum ingemuit et
ait illi: « Effetha », quod est:
« Adaperire ».
</vers>
    <vers num="35"> Et statim apertæ sunt aures eius,
et solutum est vinculum linguæ eius, et loquebatur recte.
</vers>
    <vers num="36"> Et præcepit illis, ne cui dicerent;
quanto autem eis præcipiebat, tanto magis plus prædicabant.
</vers>
    <vers num="37"> Et eo amplius admirabantur dicentes:
« Bene omnia fecit, et surdos facit audire et mutos
loqui! ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> In illis diebus iterum cum turba
multa esset nec haberent, quod manducarent, convocatis discipulis,
ait illis:
</vers>
    <vers num="2"> « Misereor super turbam,
quia iam triduo sustinent me nec habent, quod manducent;
</vers>
    <vers num="3"> et si dimisero eos ieiunos in domum
suam, deficient in via; et quidam ex eis de longe
venerunt ».
</vers>
    <vers num="4"> Et responderunt ei discipuli sui:
« Unde istos poterit quis hic saturare panibus in
solitudine? ».
</vers>
    <vers num="5"> Et interrogabat eos:
« Quot panes habetis? ». Qui dixerunt:
« Septem ».
</vers>
    <vers num="6"> Et præcipit turbæ discumbere supra
terram; et accipiens septem panes, gratias agens fregit et dabat
discipulis suis, ut apponerent; et apposuerunt turbæ.
</vers>
    <vers num="7"> Et habebant pisciculos paucos; et
benedicens eos, iussit hos quoque apponi.
</vers>
    <vers num="8"> Et manducaverunt et saturati sunt; et
sustulerunt, quod superaverat de fragmentis, septem sportas.
</vers>
    <vers num="9"> Erant autem quasi quattuor milia. Et
dimisit eos.
</vers>
    <vers num="10"> Et statim ascendens navem cum
discipulis suis venit in partes Dalmanutha.
</vers>
    <vers num="11"> Et exierunt pharisæi et cœperunt
conquirere cum eo quærentes ab illo signum de cælo, tentantes
eum.
</vers>
    <vers num="12"> Et ingemiscens spiritu suo ait:
« Quid generatio ista quærit signum? Amen dico vobis:
Non dabitur generationi isti signum ».
</vers>
    <vers num="13"> Et dimittens eos, iterum ascendens
abiit trans fretum.
</vers>
    <vers num="14"> Et obliti sunt sumere panes et nisi
unum panem non habebant secum in navi.
</vers>
    <vers num="15"> Et præcipiebat eis dicens:
« Videte, cavete a fermento pharisæorum et fermento
Herodis! ».
</vers>
    <vers num="16"> Et disputabant ad invicem, quia
panes non haberent.
</vers>
    <vers num="17"> Quo cognito, ait illis:
« Quid disputatis, quia panes non habetis? Nondum
cognoscitis nec intellegitis? Cæcatum habetis cor vestrum?
</vers>
    <vers num="18"> Oculos habentes non videtis, et
aures habentes non auditis? Nec recordamini,
</vers>
    <vers num="19"> quando quinque panes fregi in
quinque milia, quot cophinos fragmentorum plenos
sustulistis? ». Dicunt ei:
« Duodecim ».
</vers>
    <vers num="20"> « Quando illos septem in
quattuor milia, quot sportas plenas fragmentorum
tulistis? ». Et dicunt ei:
« Septem ».
</vers>
    <vers num="21"> Et dicebat eis: « Nondum
intellegitis? ».
</vers>
    <vers num="22"> Et veniunt Bethsaida. Et adducunt ei
cæcum et rogant eum, ut illum tangat.
</vers>
    <vers num="23"> Et apprehendens manum cæci eduxit
eum extra vicum; et exspuens in oculos eius, impositis manibus ei,
interrogabat eum: « Vides aliquid? ».
</vers>
    <vers num="24"> Et aspiciens dicebat:
« Video homines, quia velut arbores video
ambulantes ».
</vers>
    <vers num="25"> Deinde iterum imposuit manus super
oculos eius; et cœpit videre et restitutus est et videbat clare
omnia.
</vers>
    <vers num="26"> Et misit illum in domum suam dicens:
« Nec in vicum introieris ».
</vers>
    <vers num="27"> Et egressus est Iesus et discipuli
eius in castella Cæsareæ Philippi; et in via interrogabat
discipulos suos dicens eis: « Quem me dicunt esse
homines? ».
</vers>
    <vers num="28"> Qui responderunt illi dicentes:
« Ioannem Baptistam, alii Eliam, alii vero unum de
prophetis ».
</vers>
    <vers num="29"> Et ipse interrogabat eos:
« Vos vero quem me dicitis esse? ».
Respondens Petrus ait ei: « Tu es
Christus ».
</vers>
    <vers num="30"> Et comminatus est eis, ne cui
dicerent de illo.
</vers>
    <vers num="31"> Et cœpit docere illos:
« Oportet Filium hominis multa pati et reprobari a
senioribus et a summis sacerdotibus et scribis et occidi et post
tres dies resurgere »;
</vers>
    <vers num="32"> et palam verbum loquebatur. Et
apprehendens eum Petrus cœpit increpare eum.
</vers>
    <vers num="33"> Qui conversus et videns discipulos
suos comminatus est Petro et dicit: « Vade retro me,
Satana, quoniam non sapis, quæ Dei sunt, sed quæ sunt
hominum ».
</vers>
    <vers num="34"> Et convocata turba cum discipulis
suis, dixit eis: « Si quis vult post me sequi, deneget
semetipsum et tollat crucem suam et sequatur me.
</vers>
    <vers num="35"> Qui enim voluerit animam suam salvam
facere, perdet eam; qui autem perdiderit animam suam propter me et
evangelium, salvam eam faciet.
</vers>
    <vers num="36"> Quid enim prodest homini, si
lucretur mundum totum et detrimentum faciat animæ suæ?
</vers>
    <vers num="37"> Quid enim dabit homo commutationem
pro anima sua?
</vers>
    <vers num="38"> Qui enim me confusus fuerit et mea
verba in generatione ista adultera et peccatrice, et Filius hominis
confundetur eum, cum venerit in gloria Patris sui cum angelis
sanctis ».</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Et dicebat illis:
« Amen dico vobis: Sunt quidam de hic stantibus, qui non
gustabunt mortem, donec videant regnum Dei venisse in
virtute ».
</vers>
    <vers num="2"> Et post dies sex assumit Iesus Petrum
et Iacobum et Ioannem, et ducit illos in montem excelsum seorsum
solos. Et transfiguratus est coram ipsis;
</vers>
    <vers num="3"> et vestimenta eius facta sunt
splendentia, candida nimis, qualia fullo super terram non potest
tam candida facere.
</vers>
    <vers num="4"> Et apparuit illis Elias cum Moyse, et
erant loquentes cum Iesu.
</vers>
    <vers num="5"> Et respondens Petrus ait Iesu:
« Rabbi, bonum est nos hic esse; et faciamus tria
tabernacula: tibi unum et Moysi unum et Eliæ
unum ».
</vers>
    <vers num="6"> Non enim sciebat quid responderet;
erant enim exterriti.
</vers>
    <vers num="7"> Et facta est nubes obumbrans eos, et
venit vox de nube: « Hic est Filius meus dilectus;
audite illum ».
</vers>
    <vers num="8"> Et statim circumspicientes neminem
amplius viderunt nisi Iesum tantum secum.
</vers>
    <vers num="9"> Et descendentibus illis de monte,
præcepit illis, ne cui, quæ vidissent, narrarent, nisi cum Filius
hominis a mortuis resurrexerit.
</vers>
    <vers num="10"> Et verbum continuerunt apud se,
conquirentes quid esset illud: « a mortuis
resurgere ».
</vers>
    <vers num="11"> Et interrogabant eum dicentes:
« Quid ergo dicunt scribæ quia Eliam oporteat venire
primum? ».
</vers>
    <vers num="12"> Qui ait illis: « Elias
veniens primo, restituit omnia; et quomodo scriptum est super Filio
hominis, ut multa patiatur et contemnatur?
</vers>
    <vers num="13"> Sed dico vobis: Et Elias venit; et
fecerunt illi, quæcumque volebant, sicut scriptum est de
eo ».
</vers>
    <vers num="14"> Et venientes ad discipulos viderunt
turbam magnam circa eos et scribas conquirentes cum illis.
</vers>
    <vers num="15"> Et confestim omnis populus videns
eum stupefactus est, et accurrentes salutabant eum.
</vers>
    <vers num="16"> Et interrogavit eos:
« Quid inter vos conquiritis? ».
</vers>
    <vers num="17"> Et respondit ei unus de turba:
« Magister, attuli filium meum ad te habentem spiritum
mutum;
</vers>
    <vers num="18"> et ubicumque eum apprehenderit,
allidit eum, et spumat et stridet dentibus et arescit. Et dixi
discipulis tuis, ut eicerent illum, et non
potuerunt ».
</vers>
    <vers num="19"> Qui respondens eis dicit:
« O generatio incredula, quamdiu apud vos ero? Quamdiu
vos patiar? Afferte illum ad me ».
</vers>
    <vers num="20"> Et attulerunt illum ad eum. Et cum
vidisset illum, spiritus statim conturbavit eum; et corruens in
terram volutabatur spumans.
</vers>
    <vers num="21"> Et interrogavit patrem eius:
« Quantum temporis est, ex quo hoc ei
accidit? ». At ille ait: « Ab infantia;
</vers>
    <vers num="22"> et frequenter eum etiam in ignem et
in aquas misit, ut eum perderet; sed si quid potes, adiuva nos,
misertus nostri ».
</vers>
    <vers num="23"> Iesus autem ait illi:
« «Si potes!». Omnia possibilia
credenti ».
</vers>
    <vers num="24"> Et continuo exclamans pater pueri
aiebat: « Credo; adiuva incredulitatem
meam ».
</vers>
    <vers num="25"> Et cum videret Iesus concurrentem
turbam, comminatus est spiritui immundo dicens illi:
« Mute et surde spiritus, ego tibi præcipio: Exi ab eo
et amplius ne introeas in eum ».
</vers>
    <vers num="26"> Et clamans et multum discerpens eum
exiit; et factus est sicut mortuus, ita ut multi dicerent:
« Mortuus est! ».
</vers>
    <vers num="27"> Iesus autem tenens manum eius
elevavit illum, et surrexit.
</vers>
    <vers num="28"> Et cum introisset in domum,
discipuli eius secreto interrogabant eum: « Quare nos
non potuimus eicere eum? ».
</vers>
    <vers num="29"> Et dixit illis: « Hoc
genus in nullo potest exire nisi in oratione ».
</vers>
    <vers num="30"> Et inde profecti peragrabant
Galilæam; nec volebat quemquam scire.
</vers>
    <vers num="31"> Docebat enim discipulos suos et
dicebat illis: « Filius hominis traditur in manus
hominum, et occident eum, et occisus post tres dies
resurget ».
</vers>
    <vers num="32"> At illi ignorabant verbum et
timebant eum interrogare.
</vers>
    <vers num="33"> Et venerunt Capharnaum. Qui cum domi
esset, interrogabat eos: « Quid in via
tractabatis? ».
</vers>
    <vers num="34"> At illi tacebant. Siquidem inter se
in via disputaverant, quis esset maior.
</vers>
    <vers num="35"> Et residens vocavit Duodecim et ait
illis: « Si quis vult primus esse, erit omnium
novissimus et omnium minister ».
</vers>
    <vers num="36"> Et accipiens puerum, statuit eum in
medio eorum; quem ut complexus esset, ait illis:
</vers>
    <vers num="37"> « Quisquis unum ex
huiusmodi pueris receperit in nomine meo, me recipit; et, quicumque
me susceperit, non me suscipit, sed eum qui me
misit ».
</vers>
    <vers num="38"> Dixit illi Ioannes:
« Magister, vidimus quendam in nomine tuo eicientem
dæmonia, et prohibebamus eum, quia non sequebatur
nos ».
</vers>
    <vers num="39"> Iesus autem ait: « Nolite
prohibere eum. Nemo est enim, qui faciat virtutem in nomine meo et
possit cito male loqui de me;
</vers>
    <vers num="40"> qui enim non est adversum nos, pro
nobis est.
</vers>
    <vers num="41"> Quisquis enim potum dederit vobis
calicem aquæ in nomine, quia Christi estis, amen dico vobis: Non
perdet mercedem suam.
</vers>
    <vers num="42"> Et quisquis scandalizaverit unum ex
his pusillis credentibus in me, bonum est ei magis, ut circumdetur
mola asinaria collo eius, et in mare mittatur.
</vers>
    <vers num="43"> Et si scandalizaverit te manus tua,
abscide illam: bonum est tibi debilem introire in vitam, quam duas
manus habentem ire in
gehennam, in ignem inexstinguibilem.
</vers>
    <vers num="(44) 45">Et si pes tuus te scandalizat,
amputa illum: bonum est tibi claudum introire in vitam,
quam duos pedes habentem mitti in gehennam.
</vers>
    <vers num="(46) 47">Et si oculus tuus scandalizat
te, eice eum: bonum est tibi luscum introire in regnum Dei, quam
duos oculos habentem mitti in gehennam,
</vers>
    <vers num="48"> ubi vermis eorum non moritur, et
ignis non exstinguitur;
</vers>
    <vers num="49"> omnis enim igne salietur.
</vers>
    <vers num="50"> Bonum est sal; quod si sal insulsum
fuerit, in quo illud condietis? Habete in vobis sal et pacem habete
inter vos ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Et inde exsurgens venit in fines
Iudææ ultra Iordanem; et conveniunt iterum turbæ ad eum, et,
sicut consueverat, iterum docebat illos.
</vers>
    <vers num="2"> Et accedentes pharisæi interrogabant
eum, si licet viro uxorem dimittere, tentantes eum.
</vers>
    <vers num="3"> At ille respondens dixit eis:
« Quid vobis præcepit Moyses? ».
</vers>
    <vers num="4"> Qui dixerunt: « Moyses
permisit libellum repudii scribere et dimittere ».
</vers>
    <vers num="5"> Iesus autem ait eis: « Ad
duritiam cordis vestri scripsit vobis præceptum istud.
</vers>
    <vers num="6"> Ab initio autem creaturæ masculum et
feminam fecit eos.
</vers>
    <vers num="7"> Propter hoc relinquet homo patrem
suum et matrem et adhærebit ad uxorem suam,
</vers>
    <vers num="8"> et erunt duo in carne una; itaque iam
non sunt duo sed una caro.
</vers>
    <vers num="9"> Quod ergo Deus coniunxit, homo non
separet ».
</vers>
    <vers num="10"> Et domo iterum discipuli de hoc
interrogabant eum.
</vers>
    <vers num="11"> Et dicit illis:
« Quicumque dimiserit uxorem suam et aliam duxerit,
adulterium committit in eam;
</vers>
    <vers num="12"> et si ipsa dimiserit virum suum et
alii nupserit, mœchatur ».
</vers>
    <vers num="13"> Et offerebant illi parvulos, ut
tangeret illos; discipuli autem comminabantur eis.
</vers>
    <vers num="14"> At videns Iesus, indigne tulit et
ait illis: « Sinite parvulos venire ad me. Ne
prohibueritis eos; talium est enim regnum Dei.
</vers>
    <vers num="15"> Amen dico vobis: Quisquis non
receperit regnum Dei velut parvulus, non intrabit in
illud ».
</vers>
    <vers num="16"> Et complexans eos benedicebat
imponens manus super illos.
</vers>
    <vers num="17"> Et cum egrederetur in viam,
accurrens quidam et, genu flexo ante eum, rogabat eum:
« Magister bone, quid faciam ut vitam æternam
percipiam? ».
</vers>
    <vers num="18"> Iesus autem dixit ei:
« Quid me dicis bonum? Nemo bonus, nisi unus Deus.
</vers>
    <vers num="19"> Præcepta nosti: ne occidas, ne
adulteres, ne fureris, ne falsum testimonium dixeris, ne fraudem
feceris, honora patrem tuum et matrem ».
</vers>
    <vers num="20"> Ille autem dixit ei:
« Magister, hæc omnia conservavi a iuventute
mea ».
</vers>
    <vers num="21"> Iesus autem intuitus eum dilexit eum
et dixit illi: « Unum tibi deest: vade, quæcumque
habes, vende et da pauperibus et habebis thesaurum in cælo; et
veni, sequere me ».
</vers>
    <vers num="22"> Qui contristatus in hoc verbo, abiit
mærens: erat enim habens possessiones multas.
</vers>
    <vers num="23"> Et circumspiciens Iesus ait
discipulis suis: « Quam difficile, qui pecunias habent,
in regnum Dei introibunt ».
</vers>
    <vers num="24"> Discipuli autem obstupescebant in
verbis eius. At Iesus rursus respondens ait illis:
« Filii, quam difficile est in regnum Dei introire.
</vers>
    <vers num="25"> Facilius est camelum per foramen
acus transire quam divitem intrare in regnum Dei ».
</vers>
    <vers num="26"> Qui magis admirabantur dicentes ad
semetipsos: « Et quis potest salvus
fieri? ».
</vers>
    <vers num="27"> Intuens illos Iesus ait:
« Apud homines impossibile est sed non apud Deum: omnia
enim possibilia sunt apud Deum ».
</vers>
    <vers num="28"> Cœpit Petrus ei dicere:
« Ecce nos dimisimus omnia et secuti sumus
te ».
</vers>
    <vers num="29"> Ait Iesus: « Amen dico
vobis: Nemo est, qui reliquerit domum aut fratres aut sorores aut
matrem aut patrem aut filios aut agros propter me et propter
evangelium,
</vers>
    <vers num="30"> qui non accipiat centies tantum nunc
in tempore hoc, domos et fratres et sorores et matres et filios et
agros cum persecutionibus, et in sæculo futuro vitam æternam.
</vers>
    <vers num="31"> Multi autem erunt primi novissimi,
et novissimi primi ».
</vers>
    <vers num="32"> Erant autem in via ascendentes in
Hierosolymam, et præcedebat illos Iesus, et stupebant; illi autem
sequentes timebant. Et assumens iterum Duodecim cœpit illis
dicere, quæ essent ei eventura:
</vers>
    <vers num="33"> « Ecce ascendimus in
Hierosolymam; et Filius hominis tradetur principibus sacerdotum et
scribis, et damnabunt eum morte et tradent eum gentibus
</vers>
    <vers num="34"> et illudent ei et conspuent eum et
flagellabunt eum et interficient eum, et post tres dies
resurget ».
</vers>
    <vers num="35"> Et accedunt ad eum Iacobus et
Ioannes filii Zebedæi dicentes ei: « Magister, volumus,
ut quodcumque petierimus a te, facias nobis ».
</vers>
    <vers num="36"> At ille dixit eis: « Quid
vultis, ut faciam vobis? ».
</vers>
    <vers num="37"> Illi autem dixerunt ei:
« Da nobis, ut unus ad dexteram tuam et alius ad
sinistram sedeamus in gloria tua ».
</vers>
    <vers num="38"> Iesus autem ait eis:
« Nescitis quid petatis. Potestis bibere calicem, quem
ego bibo, aut baptismum, quo ego baptizor,
baptizari? ».
</vers>
    <vers num="39"> At illi dixerunt ei:
« Possumus ». Iesus autem ait eis:
« Calicem quidem, quem ego bibo, bibetis et baptismum,
quo ego baptizor, baptizabimini;
</vers>
    <vers num="40"> sedere autem ad dexteram meam vel ad
sinistram non est meum dare, sed quibus paratum
est ».
</vers>
    <vers num="41"> Et audientes decem cœperunt
indignari de Iacobo et Ioanne.
</vers>
    <vers num="42"> Et vocans eos Iesus ait illis:
« Scitis quia hi, qui videntur principari gentibus,
dominantur eis, et principes eorum potestatem habent ipsorum.
</vers>
    <vers num="43"> Non ita est autem in vobis, sed
quicumque voluerit fieri maior inter vos, erit vester minister;
</vers>
    <vers num="44"> et, quicumque voluerit in vobis
primus esse, erit omnium servus;
</vers>
    <vers num="45"> nam et Filius hominis non venit, ut
ministraretur ei, sed ut ministraret et daret animam suam
redemptionem pro multis ».
</vers>
    <vers num="46"> Et veniunt Ierichum. Et
proficiscente eo de Iericho et discipulis eius et plurima
multitudine, filius Timæi Bartimæus cæcus sedebat iuxta viam
mendicans.
</vers>
    <vers num="47"> Qui cum audisset quia Iesus
Nazarenus est, cœpit clamare et dicere: « Fili David
Iesu, miserere mei! ».
</vers>
    <vers num="48"> Et comminabantur ei multi, ut
taceret; at ille multo magis clamabat: « Fili David,
miserere mei! ».
</vers>
    <vers num="49"> Et stans Iesus dixit:
« Vocate illum ». Et vocant cæcum dicentes
ei: « Animæquior esto. Surge, vocat
te ».
</vers>
    <vers num="50"> Qui, proiecto vestimento suo,
exsiliens venit ad Iesum.
</vers>
    <vers num="51"> Et respondens ei Iesus dixit:
« Quid vis tibi faciam? ». Cæcus autem dixit
ei: « Rabboni, ut videam ».
</vers>
    <vers num="52"> Et Iesus ait illi:
« Vade; fides tua te salvum fecit ». Et
confestim vidit et sequebatur eum in via.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Et cum appropinquarent
Hierosolymæ, Bethphage et Bethaniæ ad montem Olivarum, mittit
duos ex discipulis suis
</vers>
    <vers num="2"> et ait illis: « Ite in
castellum, quod est contra vos, et statim introeuntes illud
invenietis pullum ligatum, super quem nemo adhuc hominum sedit;
solvite illum et adducite.
</vers>
    <vers num="3"> Et si quis vobis dixerit: «Quid
facitis hoc?», dicite: «Domino necessarius est, et
continuo illum remittit iterum huc» ».
</vers>
    <vers num="4"> Et abeuntes invenerunt pullum ligatum
ante ianuam foris in bivio et solvunt eum.
</vers>
    <vers num="5"> Et quidam de illic stantibus dicebant
illis: « Quid facitis solventes
pullum? ».
</vers>
    <vers num="6"> Qui dixerunt eis, sicut dixerat
Iesus; et dimiserunt eis.
</vers>
    <vers num="7"> Et ducunt pullum ad Iesum et imponunt
illi vestimenta sua; et sedit super eum.
</vers>
    <vers num="8"> Et multi vestimenta sua straverunt in
via, alii autem frondes, quas exciderant in agris.
</vers>
    <vers num="9"> Et qui præibant et qui sequebantur,
clamabant: « Hosanna! Benedictus, qui venit in nomine
Domini!
</vers>
    <vers num="10"> Benedictum, quod venit regnum patris
nostri David! Hosanna in excelsis! ».
</vers>
    <vers num="11"> Et introivit Hierosolymam in
templum; et circumspectis omnibus, cum iam vespera esset hora,
exivit in Bethaniam cum Duodecim.
</vers>
    <vers num="12"> Et altera die cum exirent a
Bethania, esuriit.
</vers>
    <vers num="13"> Cumque vidisset a longe ficum
habentem folia, venit si quid forte inveniret in ea; et cum
venisset ad eam, nihil invenit præter folia: non enim erat tempus
ficorum.
</vers>
    <vers num="14"> Et respondens dixit ei:
« Iam non amplius in æternum quisquam fructum ex te
manducet ». Et audiebant discipuli eius.
</vers>
    <vers num="15"> Et veniunt Hierosolymam. Et cum
introisset in templum, cœpit eicere vendentes et ementes in templo
et mensas nummulariorum et cathedras vendentium columbas
evertit;
</vers>
    <vers num="16"> et non sinebat, ut quisquam vas
transferret per templum.
</vers>
    <vers num="17"> Et docebat dicens eis:
« Non scriptum est: «Domus mea domus orationis
vocabitur omnibus gentibus»? Vos autem fecistis eam speluncam
latronum ».
</vers>
    <vers num="18"> Quo audito, principes sacerdotum et
scribæ quærebant quomodo eum perderent; timebant enim eum,
quoniam universa turba admirabatur super doctrina eius.
</vers>
    <vers num="19"> Et cum vespera facta esset,
egrediebantur de civitate.
</vers>
    <vers num="20"> Et cum mane transirent, viderunt
ficum aridam factam a radicibus.
</vers>
    <vers num="21"> Et recordatus Petrus dicit ei:
« Rabbi, ecce ficus, cui maledixisti,
aruit ».
</vers>
    <vers num="22"> Et respondens Iesus ait illis:
« Habete fidem Dei!
</vers>
    <vers num="23"> Amen dico vobis: Quicumque dixerit
huic monti: «Tollere et mittere in mare», et non
hæsitaverit in corde suo, sed crediderit quia, quod dixerit, fiat,
fiet ei.
</vers>
    <vers num="24"> Propterea dico vobis: Omnia,
quæcumque orantes petitis, credite quia iam accepistis, et erunt
vobis.
</vers>
    <vers num="25"> Et cum statis in oratione,
dimittite, si quid habetis adversus aliquem, ut et
Pater vester, qui in cælis est, dimittat vobis peccata
vestra ».
</vers>
    <vers num="(26) 27">Et veniunt rursus Hierosolymam.
Et cum ambularet in templo, accedunt ad eum summi sacerdotes et
scribæ et seniores
</vers>
    <vers num="28"> et dicebant illi: « In
qua potestate hæc facis? Vel quis tibi dedit hanc potestatem, ut
ista facias? ».
</vers>
    <vers num="29"> Iesus autem ait illis:
« Interrogabo vos unum verbum, et respondete mihi; et
dicam vobis, in qua potestate hæc faciam:
</vers>
    <vers num="30"> Baptismum Ioannis de cælo erat an
ex hominibus? Respondete mihi ».
</vers>
    <vers num="31"> At illi cogitabant secum dicentes:
« Si dixerimus: «De cælo», dicet:
«Quare ergo non credidistis ei?»;
</vers>
    <vers num="32"> si autem dixerimus: «Ex
hominibus?» ». Timebant populum: omnes enim
habebant Ioannem quia vere propheta esset.
</vers>
    <vers num="33"> Et respondentes dicunt Iesu:
« Nescimus ». Et Iesus ait illis:
« Neque ego dico vobis in qua potestate hæc
faciam ».</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Et cœpit illis in parabolis
loqui: « Vineam pastinavit homo et circumdedit sæpem
et fodit lacum et ædificavit turrim et locavit eam agricolis et
peregre profectus est.
</vers>
    <vers num="2"> Et misit ad agricolas in tempore
servum, ut ab agricolis acciperet de fructu vineæ;
</vers>
    <vers num="3"> qui apprehensum eum cæciderunt et
dimiserunt vacuum.
</vers>
    <vers num="4"> Et iterum misit ad illos alium
servum; et illum in capite vulneraverunt et contumeliis
affecerunt.
</vers>
    <vers num="5"> Et alium misit, et illum occiderunt,
et plures alios, quosdam cædentes, alios vero occidentes.
</vers>
    <vers num="6"> Adhuc unum habebat, filium dilectum.
Misit illum ad eos novissimum dicens: «Reverebuntur filium
meum».
</vers>
    <vers num="7"> Coloni autem illi dixerunt ad
invicem: «Hic est heres. Venite, occidamus eum, et nostra
erit hereditas».
</vers>
    <vers num="8"> Et apprehendentes eum occiderunt et
eiecerunt extra vineam.
</vers>
    <vers num="9"> Quid ergo faciet dominus vineæ?
Veniet et perdet colonos et dabit vineam aliis.
</vers>
    <vers num="10"> Nec Scripturam hanc legistis:
«Lapidem quem reprobaverunt ædificantes,
hic factus est in caput anguli;
</vers>
    <vers num="11"> a Domino factum est istud
et est mirabile in oculis nostris»? ».
</vers>
    <vers num="12"> Et quærebant eum tenere et
timuerunt turbam; cognoverunt enim quoniam ad eos parabolam hanc
dixerit. Et relicto eo abierunt.
</vers>
    <vers num="13"> Et mittunt ad eum quosdam ex
pharisæis et herodianis, ut eum caperent in verbo.
</vers>
    <vers num="14"> Qui venientes dicunt ei:
« Magister, scimus quia verax es et non curas quemquam;
nec enim vides in faciem hominum, sed in veritate viam Dei doces.
Licet dare tributum Cæsari an non? Dabimus an non
dabimus? ».
</vers>
    <vers num="15"> Qui sciens versutiam eorum ait
illis: « Quid me tentatis? Afferte mihi denarium, ut
videam ».
</vers>
    <vers num="16"> At illi attulerunt. Et ait illis:
« Cuius est imago hæc et inscriptio? ». Illi
autem dixerunt ei: « Cæsaris ».
</vers>
    <vers num="17"> Iesus autem dixit illis:
« Quæ sunt Cæsaris, reddite Cæsari et, quæ sunt Dei,
Deo ». Et mirabantur super eo.
</vers>
    <vers num="18"> Et veniunt ad eum sadducæi, qui
dicunt resurrectionem non esse, et interrogabant eum dicentes:
</vers>
    <vers num="19"> « Magister, Moyses nobis
scripsit, ut si cuius frater mortuus fuerit et reliquerit uxorem et
filium non reliquerit, accipiat frater eius uxorem et resuscitet
semen fratri suo.
</vers>
    <vers num="20"> Septem fratres erant: et primus
accepit uxorem et moriens non reliquit semen;
</vers>
    <vers num="21"> et secundus accepit eam et mortuus
est, non relicto semine; et tertius similiter;
</vers>
    <vers num="22"> et septem non reliquerunt semen.
Novissima omnium defuncta est et mulier.
</vers>
    <vers num="23"> In resurrectione, cum resurrexerint,
cuius de his erit uxor? Septem enim habuerunt eam
uxorem ».
</vers>
    <vers num="24"> Ait illis Iesus: « Non
ideo erratis, quia non scitis Scripturas neque virtutem Dei?
</vers>
    <vers num="25"> Cum enim a mortuis resurrexerint,
neque nubent neque nubentur, sed sunt sicut angeli in cælis.
</vers>
    <vers num="26"> De mortuis autem quod resurgant, non
legistis in libro Moysis super rubum, quomodo dixerit illi Deus
inquiens: «Ego sum Deus Abraham et Deus Isaac et Deus
Iacob»?
</vers>
    <vers num="27"> Non est Deus mortuorum sed vivorum!
Multum erratis ».
</vers>
    <vers num="28"> Et accessit unus de scribis, qui
audierat illos conquirentes, videns quoniam bene illis responderit,
interrogavit eum: « Quod est primum omnium
mandatum? ».
</vers>
    <vers num="29"> Iesus respondit: « Primum
est: «Audi, Israel: Dominus Deus noster Dominus unus est,
</vers>
    <vers num="30"> et diliges Dominum Deum tuum ex toto
corde tuo et ex tota anima tua et ex tota mente tua et ex tota
virtute tua».
</vers>
    <vers num="31"> Secundum est illud: «Diliges
proximum tuum tamquam teipsum». Maius horum aliud mandatum
non est ».
</vers>
    <vers num="32"> Et ait illi scriba:
« Bene, Magister, in veritate dixisti: «Unus est,
et non est alius præter eum;
</vers>
    <vers num="33"> et diligere eum ex toto corde et ex
toto intellectu et ex tota fortitudine» et: «Diligere
proximum tamquam seipsum» maius est omnibus holocautomatibus
et sacrificiis ».
</vers>
    <vers num="34"> Et Iesus videns quod sapienter
respondisset, dixit illi: « Non es longe a regno
Dei ». Et nemo iam audebat eum interrogare.
</vers>
    <vers num="35"> Et respondens Iesus dicebat docens
in templo: « Quomodo dicunt scribæ Christum filium esse
David?
</vers>
    <vers num="36"> Ipse David dixit in Spiritu
Sancto:
«Dixit Dominus Domino meo: Sede a dextris meis,
donec ponam inimicos tuos sub pedibus tuis».
</vers>
    <vers num="37"> Ipse David dicit eum Dominum, et
unde est filius eius? ». Et multa turba eum libenter
audiebat.
</vers>
    <vers num="38"> Et dicebat in doctrina sua:
« Cavete a scribis, qui volunt in stolis ambulare et
salutari in foro
</vers>
    <vers num="39"> et in primis cathedris sedere in
synagogis et primos discubitus in cenis;
</vers>
    <vers num="40"> qui devorant domos viduarum et
ostentant prolixas orationes. Hi accipient amplius
iudicium ».
</vers>
    <vers num="41"> Et sedens contra gazophylacium
aspiciebat quomodo turba iactaret æs in gazophylacium; et multi
divites iactabant multa.
</vers>
    <vers num="42"> Et cum venisset una vidua pauper,
misit duo minuta, quod est quadrans.
</vers>
    <vers num="43"> Et convocans discipulos suos ait
illis: « Amen dico vobis: Vidua hæc pauper plus omnibus
misit, qui miserunt in gazophylacium:
</vers>
    <vers num="44"> Omnes enim ex eo, quod abundabat
illis, miserunt; hæc vero de penuria sua omnia, quæ habuit,
misit, totum victum suum ».</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Et cum egrederetur de templo, ait
illi unus ex discipulis suis: « Magister, aspice quales
lapides et quales structuræ ».
</vers>
    <vers num="2"> Et Iesus ait illi: « Vides
has magnas ædificationes? Hic non relinquetur lapis super lapidem,
qui non destruatur ».
</vers>
    <vers num="3"> Et cum sederet in montem Olivarum
contra templum, interrogabat eum separatim Petrus et Iacobus et
Ioannes et Andreas:
</vers>
    <vers num="4"> « Dic nobis: Quando ista
erunt, et quod signum erit, quando hæc omnia incipient
consummari? ».
</vers>
    <vers num="5"> Iesus autem cœpit dicere illis:
« Videte, ne quis vos seducat.
</vers>
    <vers num="6"> Multi venient in nomine meo dicentes:
«Ego sum», et multos seducent.
</vers>
    <vers num="7"> Cum audieritis autem bella et
opiniones bellorum, ne timueritis; oportet fieri sed nondum
finis.
</vers>
    <vers num="8"> Exsurget enim gens super gentem, et
regnum super regnum, erunt terræ motus per loca, erunt fames;
initium dolorum hæc.
</vers>
    <vers num="9"> Videte autem vosmetipsos. Tradent vos
conciliis, et in synagogis vapulabitis et ante præsides et reges
stabitis propter me in testimonium illis.
</vers>
    <vers num="10"> Et in omnes gentes primum oportet
prædicari evangelium.
</vers>
    <vers num="11"> Et cum duxerint vos tradentes,
nolite præcogitare quid loquamini, sed, quod datum vobis fuerit in
illa hora, id loquimini: non enim estis vos loquentes sed Spiritus
Sanctus.
</vers>
    <vers num="12"> Et tradet frater fratrem in mortem,
et pater filium; et consurgent filii in parentes et morte afficient
eos;
</vers>
    <vers num="13"> et eritis odio omnibus propter nomen
meum. Qui autem sustinuerit in finem, hic salvus erit.
</vers>
    <vers num="14"> Cum autem videritis abominationem
desolationis stantem, ubi non debet, qui legit, intellegat: tunc,
qui in Iudæa sunt, fugiant in montes;
</vers>
    <vers num="15"> qui autem super tectum, ne descendat
nec introeat, ut tollat quid de domo sua;
</vers>
    <vers num="16"> et, qui in agro erit, non revertatur
retro tollere vestimentum suum.
</vers>
    <vers num="17"> Væ autem prægnantibus et
nutrientibus in illis diebus!
</vers>
    <vers num="18"> Orate vero, ut hieme non fiat:
</vers>
    <vers num="19"> erunt enim dies illi tribulatio
talis, qualis non fuit ab initio creaturæ, quam condidit Deus,
usque nunc, neque fiet.
</vers>
    <vers num="20"> Et nisi breviasset Dominus dies, non
fuisset salva omnis caro. Sed propter electos, quos elegit,
breviavit dies.
</vers>
    <vers num="21"> Et tunc, si quis vobis dixerit:
«Ecce hic est Christus, ecce illic», ne
credideritis.
</vers>
    <vers num="22"> Exsurgent enim pseudochristi et
pseudoprophetæ et dabunt signa et portenta ad seducendos, si
potest fieri, electos.
</vers>
    <vers num="23"> Vos autem videte; prædixi vobis
omnia.
</vers>
    <vers num="24"> Sed in illis diebus post
tribulationem illam sol contenebrabitur, et luna non dabit
splendorem suum,
</vers>
    <vers num="25"> et erunt stellæ de cælo
decidentes, et virtutes, quæ sunt in cælis, movebuntur.
</vers>
    <vers num="26"> Et tunc videbunt Filium hominis
venientem in nubibus cum virtute multa et gloria.
</vers>
    <vers num="27"> Et tunc mittet angelos et
congregabit electos suos a quattuor ventis, a summo terræ usque ad
summum cæli.
</vers>
    <vers num="28"> A ficu autem discite parabolam: cum
iam ramus eius tener fuerit et germinaverit folia, cognoscitis quia
in proximo sit æstas.
</vers>
    <vers num="29"> Sic et vos, cum videritis hæc
fieri, scitote quod in proximo sit in ostiis.
</vers>
    <vers num="30"> Amen dico vobis: Non transiet
generatio hæc, donec omnia ista fiant.
</vers>
    <vers num="31"> Cælum et terra transibunt, verba
autem mea non transibunt.
</vers>
    <vers num="32"> De die autem illo vel hora nemo
scit, neque angeli in cælo neque Filius, nisi Pater.
</vers>
    <vers num="33"> Videte, vigilate; nescitis enim,
quando tempus sit.
</vers>
    <vers num="34"> Sicut homo, qui peregre profectus
reliquit domum suam et dedit servis suis potestatem, unicuique opus
suum, ianitori quoque præcepit, ut vigilaret.
</vers>
    <vers num="35"> Vigilate ergo; nescitis enim quando
dominus domus veniat, sero an media nocte an galli cantu an
mane;
</vers>
    <vers num="36"> ne, cum venerit repente, inveniat
vos dormientes.
</vers>
    <vers num="37"> Quod autem vobis dico, omnibus dico:
Vigilate! ».</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Erat autem Pascha et Azyma post
biduum. Et quærebant summi sacerdotes et scribæ, quomodo eum dolo
tenerent et occiderent;
</vers>
    <vers num="2"> dicebant enim: « Non in
die festo, ne forte tumultus fieret populi ».
</vers>
    <vers num="3"> Et cum esset Bethaniæ in domo
Simonis leprosi et recumberet, venit mulier habens alabastrum
unguenti nardi puri pretiosi; fracto alabastro, effudit super caput
eius.
</vers>
    <vers num="4"> Erant autem quidam indigne ferentes
intra semetipsos: « Ut quid perditio ista unguenti facta
est?
</vers>
    <vers num="5"> Poterat enim unguentum istud veniri
plus quam trecentis denariis et dari pauperibus ». Et
fremebant in eam.
</vers>
    <vers num="6"> Iesus autem dixit:
« Sinite eam; quid illi molesti estis? Bonum opus
operata est in me.
</vers>
    <vers num="7"> Semper enim pauperes habetis vobiscum
et, cum volueritis, potestis illis bene facere; me autem non semper
habetis.
</vers>
    <vers num="8"> Quod habuit, operata est: prævenit
ungere corpus meum in sepulturam.
</vers>
    <vers num="9"> Amen autem dico vobis: Ubicumque
prædicatum fuerit evangelium in universum mundum, et, quod fecit
hæc, narrabitur in memoriam eius ».
</vers>
    <vers num="10"> Et Iudas Iscarioth, unus de
Duodecim, abiit ad summos sacerdotes, ut proderet eum illis.
</vers>
    <vers num="11"> Qui audientes gavisi sunt et
promiserunt ei pecuniam se daturos. Et quærebat quomodo illum
opportune traderet.
</vers>
    <vers num="12"> Et primo die Azymorum, quando Pascha
immolabant, dicunt ei discipuli eius: « Quo vis eamus et
paremus, ut manduces Pascha? ».
</vers>
    <vers num="13"> Et mittit duos ex discipulis suis et
dicit eis: « Ite in civitatem, et occurret vobis homo
lagœnam aquæ baiulans; sequimini eum
</vers>
    <vers num="14"> et, quocumque introierit, dicite
domino domus: «Magister dicit: Ubi est refectio mea, ubi
Pascha cum discipulis meis manducem?».
</vers>
    <vers num="15"> Et ipse vobis demonstrabit cenaculum
grande stratum paratum; et illic parate nobis ».
</vers>
    <vers num="16"> Et abierunt discipuli et venerunt in
civitatem et invenerunt, sicut dixerat illis, et paraverunt
Pascha.
</vers>
    <vers num="17"> Et vespere facto, venit cum
Duodecim.
</vers>
    <vers num="18"> Et discumbentibus eis et
manducantibus, ait Iesus: « Amen dico vobis: Unus ex
vobis me tradet, qui manducat mecum ».
</vers>
    <vers num="19"> Cœperunt contristari et dicere ei
singillatim: « Numquid ego? ».
</vers>
    <vers num="20"> Qui ait illis: « Unus ex
Duodecim, qui intingit mecum in catino.
</vers>
    <vers num="21"> Nam Filius quidem hominis vadit,
sicut scriptum est de eo. Væ autem homini illi, per quem Filius
hominis traditur! Bonum est ei, si non esset natus homo
ille ».
</vers>
    <vers num="22"> Et manducantibus illis, accepit
panem et benedicens fregit et dedit eis et ait:
« Sumite: hoc est corpus meum ».
</vers>
    <vers num="23"> Et accepto calice, gratias agens
dedit eis; et biberunt ex illo omnes.
</vers>
    <vers num="24"> Et ait illis: « Hic est
sanguis meus novi testamenti, qui pro multis effunditur.
</vers>
    <vers num="25"> Amen dico vobis: Iam non bibam de
genimine vitis usque in diem illum, cum illud bibam novum in regno
Dei ».
</vers>
    <vers num="26"> Et hymno dicto, exierunt in montem
Olivarum.
</vers>
    <vers num="27"> Et ait eis Iesus: « Omnes
scandalizabimini, quia scriptum est: «Percutiam pastorem, et
dispergentur oves».
</vers>
    <vers num="28"> Sed posteaquam resurrexero,
præcedam vos in Galilæam ».
</vers>
    <vers num="29"> Petrus autem ait ei: « Et
si omnes scandalizati fuerint, sed non ego ».
</vers>
    <vers num="30"> Et ait illi Iesus: « Amen
dico tibi: Tu hodie, in nocte hac, priusquam bis gallus vocem
dederit, ter me es negaturus ».
</vers>
    <vers num="31"> At ille amplius loquebatur:
« Et si oportuerit me commori tibi, non te
negabo ». Similiter autem et omnes dicebant.
</vers>
    <vers num="32"> Et veniunt in prædium, cui nomen
Gethsemani; et ait discipulis suis: « Sedete hic, donec
orem ».
</vers>
    <vers num="33"> Et assumit Petrum et Iacobum et
Ioannem secum et cœpit pavere et tædere;
</vers>
    <vers num="34"> et ait illis: « Tristis
est anima mea usque ad mortem; sustinete hic et
vigilate ».
</vers>
    <vers num="35"> Et cum processisset paululum,
procidebat super terram et orabat, ut, si fieri posset, transiret
ab eo hora;
</vers>
    <vers num="36"> et dicebat: « Abba,
Pater! Omnia tibi possibilia sunt. Transfer calicem hunc a me; sed
non quod ego volo, sed quod tu ».
</vers>
    <vers num="37"> Et venit et invenit eos dormientes;
et ait Petro: « Simon, dormis? Non potuisti una hora
vigilare?
</vers>
    <vers num="38"> Vigilate et orate, ut non intretis
in tentationem; spiritus quidem promptus, caro vero
infirma ».
</vers>
    <vers num="39"> Et iterum abiens oravit, eundem
sermonem dicens.
</vers>
    <vers num="40"> Et veniens denuo invenit eos
dormientes; erant enim oculi illorum ingravati, et ignorabant quid
responderent ei.
</vers>
    <vers num="41"> Et venit tertio et ait illis:
« Dormite iam et requiescite? Sufficit, venit hora: ecce
traditur Filius hominis in manus peccatorum.
</vers>
    <vers num="42"> Surgite, eamus; ecce, qui me tradit,
prope est ».
</vers>
    <vers num="43"> Et confestim, adhuc eo loquente,
venit Iudas unus ex Duodecim, et cum illo turba cum gladiis et
lignis a summis sacerdotibus et scribis et senioribus.
</vers>
    <vers num="44"> Dederat autem traditor eius signum
eis dicens: « Quemcumque osculatus fuero, ipse est;
tenete eum et ducite caute ».
</vers>
    <vers num="45"> Et cum venisset, statim accedens ad
eum ait: « Rabbi »; et osculatus est eum.
</vers>
    <vers num="46"> At illi manus iniecerunt in eum et
tenuerunt eum.
</vers>
    <vers num="47"> Unus autem quidam de circumstantibus
educens gladium percussit servum summi sacerdotis et amputavit illi
auriculam.
</vers>
    <vers num="48"> Et respondens Iesus ait illis:
« Tamquam ad latronem existis cum gladiis et lignis
comprehendere me?
</vers>
    <vers num="49"> Cotidie eram apud vos in templo
docens, et non me tenuistis; sed adimpleantur
Scripturæ ».
</vers>
    <vers num="50"> Et relinquentes eum omnes
fugerunt.
</vers>
    <vers num="51"> Et adulescens quidam sequebatur eum
amictus sindone super nudo, et tenent eum;
</vers>
    <vers num="52"> at ille, reiecta sindone, nudus
profugit.
</vers>
    <vers num="53"> Et adduxerunt Iesum ad summum
sacerdotem; et conveniunt omnes summi sacerdotes et seniores et
scribæ.
</vers>
    <vers num="54"> Et Petrus a longe secutus est eum
usque intro in atrium summi sacerdotis et sedebat cum ministris et
calefaciebat se ad ignem.
</vers>
    <vers num="55"> Summi vero sacerdotes et omne
concilium quærebant adversus Iesum testimonium, ut eum morte
afficerent, nec inveniebant.
</vers>
    <vers num="56"> Multi enim testimonium falsum
dicebant adversus eum, et convenientia testimonia non erant.
</vers>
    <vers num="57"> Et quidam surgentes falsum
testimonium ferebant adversus eum dicentes:
</vers>
    <vers num="58"> « Nos audivimus eum
dicentem: «Ego dissolvam templum hoc manu factum et intra
triduum aliud non manu factum ædificabo» ».
</vers>
    <vers num="59"> Et ne ita quidem conveniens erat
testimonium illorum.
</vers>
    <vers num="60"> Et exsurgens summus sacerdos in
medium interrogavit Iesum dicens: « Non respondes
quidquam ad ea, quæ isti testantur adversum te? ».
</vers>
    <vers num="61"> Ille autem tacebat et nihil
respondit. Rursum summus sacerdos interrogabat eum et dicit ei:
« Tu es Christus filius Benedicti? ».
</vers>
    <vers num="62"> Iesus autem dixit: « Ego
sum, et videbitis Filium hominis a dextris sedentem Virtutis et
venientem cum nubibus cæli ».
</vers>
    <vers num="63"> Summus autem sacerdos scindens
vestimenta sua ait: « Quid adhuc necessarii sunt nobis
testes?
</vers>
    <vers num="64"> Audistis blasphemiam. Quid vobis
videtur? ». Qui omnes condemnaverunt eum esse reum
mortis.
</vers>
    <vers num="65"> Et cœperunt quidam conspuere eum et
velare faciem eius et colaphis eum cædere et dicere ei:
« Prophetiza »; et ministri alapis eum
cædebant.
</vers>
    <vers num="66"> Et cum esset Petrus in atrio
deorsum, venit una ex ancillis summi sacerdotis
</vers>
    <vers num="67"> et, cum vidisset Petrum
calefacientem se, aspiciens illum ait: « Et tu cum hoc
Nazareno, Iesu, eras! ».
</vers>
    <vers num="68"> At ille negavit dicens:
« Neque scio neque novi quid tu dicas! ». Et
exiit foras ante atrium, et gallus cantavit.
</vers>
    <vers num="69"> Et ancilla, cum vidisset illum,
rursus cœpit dicere circumstantibus: « Hic ex illis
est! ».
</vers>
    <vers num="70"> At ille iterum negabat. Et post
pusillum rursus, qui astabant, dicebant Petro: « Vere ex
illis es, nam et Galilæus es ».
</vers>
    <vers num="71"> Ille autem cœpit anathematizare et
iurare: « Nescio hominem istum, quem
dicitis! ».
</vers>
    <vers num="72"> Et statim iterum gallus cantavit; et
recordatus est Petrus verbi, sicut dixerat ei Iesus:
« Priusquam gallus cantet bis, ter me
negabis ». Et cœpit flere.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Et confestim mane consilium
facientes summi sacerdotes cum senioribus et scribis, id est
universum concilium, vincientes Iesum duxerunt et tradiderunt
Pilato.
</vers>
    <vers num="2"> Et interrogavit eum Pilatus:
« Tu es rex Iudæorum? ». At ille respondens
ait illi: « Tu dicis ».
</vers>
    <vers num="3"> Et accusabant eum summi sacerdotes in
multis.
</vers>
    <vers num="4"> Pilatus autem rursum interrogabat eum
dicens: « Non respondes quidquam? Vide in quantis te
accusant ».
</vers>
    <vers num="5"> Iesus autem amplius nihil respondit,
ita ut miraretur Pilatus.
</vers>
    <vers num="6"> Per diem autem festum dimittere
solebat illis unum ex vinctis, quem peterent.
</vers>
    <vers num="7"> Erat autem qui dicebatur Barabbas,
vinctus cum seditiosis, qui in seditione fecerant homicidium.
</vers>
    <vers num="8"> Et cum ascendisset turba, cœpit
rogare, sicut faciebat illis.
</vers>
    <vers num="9"> Pilatus autem respondit eis et dixit:
« Vultis dimittam vobis regem
Iudæorum? ».
</vers>
    <vers num="10"> Sciebat enim quod per invidiam
tradidissent eum summi sacerdotes.
</vers>
    <vers num="11"> Pontifices autem concitaverunt
turbam, ut magis Barabbam dimitteret eis.
</vers>
    <vers num="12"> Pilatus autem iterum respondens
aiebat illis: « Quid ergo vultis faciam regi
Iudæorum? ».
</vers>
    <vers num="13"> At illi iterum clamaverunt:
« Crucifige eum! ».
</vers>
    <vers num="14"> Pilatus vero dicebat eis:
« Quid enim mali fecit? ». At illi magis
clamaverunt: « Crucifige eum! ».
</vers>
    <vers num="15"> Pilatus autem, volens populo
satisfacere, dimisit illis Barabbam et tradidit Iesum flagellis
cæsum, ut crucifigeretur.
</vers>
    <vers num="16"> Milites autem duxerunt eum intro in
atrium, quod est prætorium, et convocant totam cohortem.
</vers>
    <vers num="17"> Et induunt eum purpuram et imponunt
ei plectentes spineam coronam;
</vers>
    <vers num="18"> et cœperunt salutare eum:
« Ave, rex Iudæorum! »,
</vers>
    <vers num="19"> et percutiebant caput eius arundine
et conspuebant eum et ponentes genua adorabant eum.
</vers>
    <vers num="20"> Et postquam illuserunt ei, exuerunt
illum purpuram et induerunt eum vestimentis suis. Et educunt illum,
ut crucifigerent eum.
</vers>
    <vers num="21"> Et angariant prætereuntem quempiam
Simonem Cyrenæum venientem de villa, patrem Alexandri et Rufi, ut
tolleret crucem eius.
</vers>
    <vers num="22"> Et perducunt illum in Golgotha
locum, quod est interpretatum Calvariæ locus.
</vers>
    <vers num="23"> Et dabant ei myrrhatum vinum; ille
autem non accepit.
</vers>
    <vers num="24"> Et crucifigunt eum et dividunt
vestimenta eius, mittentes sortem super eis, quis quid
tolleret.
</vers>
    <vers num="25"> Erat autem hora tertia, et
crucifixerunt eum.
</vers>
    <vers num="26"> Et erat titulus causæ eius
inscriptus: « Rex Iudæorum ».
</vers>
    <vers num="27"> Et cum eo crucifigunt duos latrones,
unum a dextris et alium a
sinistris eius.
</vers>
    <vers num="(28) 29"> Et prætereuntes blasphemabant
eum moventes capita sua et dicentes: « Vah, qui destruit
templum et in tribus diebus ædificat;
</vers>
    <vers num="30"> salvum fac temetipsum descendens de
cruce! ».
</vers>
    <vers num="31"> Similiter et summi sacerdotes
ludentes ad alterutrum cum scribis dicebant: « Alios
salvos fecit, seipsum non potest salvum facere.
</vers>
    <vers num="32"> Christus rex Israel descendat nunc
de cruce, ut videamus et credamus ». Etiam qui cum eo
crucifixi erant, conviciabantur ei.
</vers>
    <vers num="33"> Et, facta hora sexta, tenebræ
factæ sunt per totam terram usque in horam nonam.
</vers>
    <vers num="34"> Et hora nona exclamavit Iesus voce
magna: « Heloi, Heloi, lema sabacthani? »,
quod est interpretatum: « Deus meus, Deus meus, ut quid
dereliquisti me? ».
</vers>
    <vers num="35"> Et quidam de circumstantibus
audientes dicebant: « Ecce, Eliam
vocat ».
</vers>
    <vers num="36"> Currens autem unus et implens
spongiam aceto circumponensque calamo potum dabat ei dicens:
« Sinite, videamus, si veniat Elias ad deponendum
eum ».
</vers>
    <vers num="37"> Iesus autem, emissa voce magna,
exspiravit.
</vers>
    <vers num="38"> Et velum templi scissum est in duo a
sursum usque deorsum.
</vers>
    <vers num="39"> Videns autem centurio, qui ex
adverso stabat, quia sic clamans exspirasset, ait:
« Vere homo hic Filius Dei erat ».
</vers>
    <vers num="40"> Erant autem et mulieres de longe
aspicientes, inter quas et Maria Magdalene et Maria Iacobi minoris
et Iosetis mater et Salome,
</vers>
    <vers num="41"> quæ, cum esset in Galilæa,
sequebantur eum et ministrabant ei, et aliæ multæ, quæ simul cum
eo ascenderant Hierosolymam.
</vers>
    <vers num="42"> Et cum iam sero esset factum, quia
erat Parasceve, quod est ante sabbatum,
</vers>
    <vers num="43"> venit Ioseph ab Arimathæa nobilis
decurio, qui et ipse erat exspectans regnum Dei, et audacter
introivit ad Pilatum et petiit corpus Iesu.
</vers>
    <vers num="44"> Pilatus autem miratus est si iam
obisset, et, accersito centurione, interrogavit eum si iam mortuus
esset,
</vers>
    <vers num="45"> et, cum cognovisset a centurione,
donavit corpus Ioseph.
</vers>
    <vers num="46"> Is autem mercatus sindonem et
deponens eum involvit sindone et posuit eum in monumento, quod erat
excisum de petra, et advolvit lapidem ad ostium monumenti.
</vers>
    <vers num="47"> Maria autem Magdalene et Maria
Iosetis aspiciebant, ubi positus esset.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Et cum transisset sabbatum, Maria
Magdalene et Maria Iacobi et Salome emerunt aromata, ut venientes
ungerent eum.
</vers>
    <vers num="2"> Et valde mane, prima sabbatorum,
veniunt ad monumentum, orto iam sole.
</vers>
    <vers num="3"> Et dicebant ad invicem:
« Quis revolvet nobis lapidem ab ostio
monumenti? ».
</vers>
    <vers num="4"> Et respicientes vident revolutum
lapidem; erat quippe magnus valde.
</vers>
    <vers num="5"> Et introeuntes in monumentum viderunt
iuvenem sedentem in dextris, coopertum stola candida, et
obstupuerunt.
</vers>
    <vers num="6"> Qui dicit illis: « Nolite
expavescere! Iesum quæritis Nazarenum crucifixum. Surrexit, non
est hic; ecce locus, ubi posuerunt eum.
</vers>
    <vers num="7"> Sed ite, dicite discipulis eius et
Petro: «Præcedit vos in Galilæam. Ibi eum videbitis, sicut
dixit vobis» ».
</vers>
    <vers num="8"> Et exeuntes fugerunt de monumento;
invaserat enim eas tremor et pavor, et nemini quidquam dixerunt,
timebant enim.
</vers>
    <vers num="9"> Surgens autem mane, prima sabbati,
apparuit primo Mariæ Magdalenæ, de qua eiecerat septem
dæmonia.
</vers>
    <vers num="10"> Illa vadens nuntiavit his, qui cum
eo fuerant, lugentibus et flentibus;
</vers>
    <vers num="11"> et illi audientes quia viveret et
visus esset ab ea, non crediderunt.
</vers>
    <vers num="12"> Post hæc autem duobus ex eis
ambulantibus ostensus est in alia effigie euntibus in villam;
</vers>
    <vers num="13"> et illi euntes nuntiaverunt ceteris,
nec illis crediderunt.
</vers>
    <vers num="14"> Novissime recumbentibus illis
Undecim apparuit, et exprobravit incredulitatem illorum et duritiam
cordis, quia his, qui viderant eum resuscitatum, non
crediderant.
</vers>
    <vers num="15"> Et dixit eis: « Euntes in
mundum universum prædicate evangelium omni creaturæ.
</vers>
    <vers num="16"> Qui crediderit et baptizatus fuerit,
salvus erit; qui vero non crediderit, condemnabitur.
</vers>
    <vers num="17"> Signa autem eos, qui crediderint,
hæc sequentur: in nomine meo dæmonia eicient, linguis loquentur
novis,
</vers>
    <vers num="18"> serpentes tollent, et, si mortiferum
quid biberint, non eos nocebit, super ægrotos manus imponent, et
bene habebunt ».
</vers>
    <vers num="19"> Et Dominus quidem Iesus, postquam
locutus est eis, assumptus est in cælum et sedit a dextris
Dei.
</vers>
    <vers num="20"> Illi autem profecti prædicaverunt
ubique, Domino cooperante et sermonem confirmante, sequentibus
signis.</vers>
  </cap>
</romanliturgy>
