<?xml version="1.0" encoding="utf-8"?>
<romanliturgy lingua="la" elibro="phm">
  <titulum>Epistula ad Philemonem</titulum>
  <cap num="0">
    <vers num="1">Paulus vinctus Christi Iesu et Timotheus frater Philemoni dilecto et adiutori nostro</vers>
    <vers num="2">et Apphiæ sorori et Archippo commilitoni nostro et ecclesiæ,
    quæ in domo tua est:</vers>
    <vers num="3">gratia vobis et pax a Deo Patre nostro et Domino Iesu
    Christo.</vers>
    <vers num="4">Gratias ago Deo meo semper memoriam tui faciens in
    orationibus meis,</vers>
    <vers num="5">audiens caritatem tuam et fidem, quam habes in Dominum Iesum
    et in omnes sanctos,</vers>
    <vers num="6">ut communio fidei tuæ evidens fiat in agnitione omnis boni,
    quod est in nobis in Christum;</vers>
    <vers num="7">gaudium enim magnum habui et consolationem in caritate tua,
    quia viscera sanctorum requieverunt per te, frater.</vers>
    <vers num="8">Propter quod multam fiduciam habens in Christo imperandi
    tibi, quod ad rem pertinet,</vers>
    <vers num="9">propter caritatem magis obsecro, cum sim talis ut Paulus
    senex, nunc autem et vinctus Christi Iesu;</vers>
    <vers num="10">obsecro te de meo filio, quem genui in vinculis,
    Onesimo,</vers>
    <vers num="11">qui tibi aliquando inutilis fuit, nunc autem et tibi et mihi
    utilis,</vers>
    <vers num="12">quem remisi tibi: eum, hoc est viscera mea;</vers>
    <vers num="13">quem ego volueram mecum detinere, ut pro te mihi ministraret
    in vinculis evangelii.</vers>
    <vers num="14">Sine consilio autem tuo nihil volui facere, uti ne velut ex
    necessitate bonum tuum esset sed voluntarium.</vers>
    <vers num="15">Forsitan enim ideo discessit ad horam, ut æternum illum
    reciperes,</vers>
    <vers num="16">iam non ut servum sed plus servo, carissimum fratrem, maxime
    mihi, quanto autem magis tibi et in carne et in Domino.</vers>
    <vers num="17">Si ergo habes me socium, suscipe illum sicut me.</vers>
    <vers num="18">Si autem aliquid nocuit tibi aut debet, hoc mihi
    imputa.</vers>
    <vers num="19">Ego Paulus scripsi mea manu, ego reddam; ut non dicam tibi
    quod et teipsum mihi debes.</vers>
    <vers num="20">Ita, frater! Ego te fruar in Domino; refice viscera mea in
    Christo!</vers>
    <vers num="21">Confidens obœdientia tua scripsi tibi, sciens quoniam et
    super id, quod dico, facies.</vers>
    <vers num="22">Simul autem et para mihi hospitium, nam spero per orationes
    vestras donari me vobis.</vers>
    <vers num="23">Salutat te Epaphras, concaptivus meus in Christo
    Iesu,</vers>
    <vers num="24">Marcus, Aristarchus, Demas, Lucas, adiutores mei.</vers>
    <vers num="25">Gratia Domini Iesu Christi cum spiritu vestro.</vers>
  </cap>
</romanliturgy>
