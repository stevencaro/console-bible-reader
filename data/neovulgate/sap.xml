<?xml version="1.0" encoding="utf-8"?>
<romanliturgy lingua="la" elibro="sap">
  <titulum>Liber Sapientiæ</titulum>
  <subtitulum>Capitulum 1</subtitulum>
  <cap num="1">
    <vers num="1"> Diligite iustitiam, qui iudicatis
terram,
sentite de Domino in bonitate
et in simplicitate cordis quærite illum,
</vers>
    <vers num="2"> quoniam invenitur ab his, qui non
tentant illum,
se autem manifestat eis, qui fidem habent in illum.
</vers>
    <vers num="3"> Perversæ enim cogitationes separant
a Deo,
probata autem virtus corripit insipientes.
</vers>
    <vers num="4"> Quoniam in malevolam animam non
introibit sapientia
nec habitabit in corpore subdito peccatis.
</vers>
    <vers num="5"> Spiritus enim sanctus disciplinæ
effugiet fictum
et auferet se a cogitationibus insensatis
et corripietur a superveniente iniquitate.
</vers>
    <vers num="6"> Spiritus enim diligens hominem est
sapientia
et non absolvet maledicum a labiis suis,
quoniam renum illius testis est Deus
et cordis illius scrutator verus
et linguæ eius auditor;
</vers>
    <vers num="7"> quoniam spiritus Domini replevit
orbem terrarum,
et ipse, qui continet omnia, scientiam habet vocis.
</vers>
    <vers num="8"> Propter hoc, qui loquitur iniqua, non
potest latere,
nec præteriet illum iudicium corripiens.
</vers>
    <vers num="9"> In cogitationibus enim impii
interrogatio erit,
sermonum autem illius auditio ad Dominum veniet
ad correptionem iniquitatum illius;
</vers>
    <vers num="10"> quoniam auris zeli audit omnia,
et tumultus murmurationum non absconditur.
</vers>
    <vers num="11"> Custodite ergo vos a murmuratione,
quæ nihil prodest,
et a detractione parcite linguæ,
quoniam sermo absconditus in vacuum non ibit;
os autem, quod mentitur, occidit animam.
</vers>
    <vers num="12"> Nolite zelare mortem in errore vitæ
vestræ
neque acquiratis perditionem in operibus manuum vestrarum,
</vers>
    <vers num="13"> quoniam Deus mortem non fecit
nec lætatur in perditione vivorum;
</vers>
    <vers num="14"> creavit enim, ut essent omnia,
et sanabiles sunt generationes orbis terrarum,
et non est in illis medicamentum exterminii,
nec inferorum regnum in terra:
</vers>
    <vers num="15"> iustitia enim est immortalis.
</vers>
    <vers num="16"> Impii autem manibus et verbis
accersierunt illam;
æstimantes illam amicam defluxerunt
et sponsionem posuerunt ad illam,
quoniam digni sunt, qui sint ex parte illius.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Dixerunt enim cogitantes apud se
non recte:
« Exiguum et cum tædio est tempus vitæ nostræ,
et non est refrigerium in fine hominis,
et non est agnitus, qui sit reversus ab inferis.
</vers>
    <vers num="2"> Quia ex tempore nati sumus
et post hoc erimus, tamquam non fuerimus,
quoniam fumus flatus est in naribus nostris,
et sermo scintilla in motu cordis nostri;
</vers>
    <vers num="3"> qua exstincta, cinis fiet corpus
nostrum,
et spiritus diffundetur tamquam mollis aer.
</vers>
    <vers num="4"> Et nomen nostrum oblivioni tradetur
per tempus,
et nemo memoriam habebit operum nostrorum;
et transibit vita nostra tamquam vestigium nubis,
et sicut nebula dissolvetur,
quæ fugata est a radiis solis
et a calore illius aggravata.
</vers>
    <vers num="5"> Umbræ enim transitus est tempus
nostrum,
et non est reversio finis nostri,
quoniam consignata est, et nemo revertitur.
</vers>
    <vers num="6"> Venite ergo, et fruamur bonis, quæ
sunt,
et utamur creatura tamquam in iuventute sollicite.
</vers>
    <vers num="7"> Vino pretioso et unguentis nos
impleamus,
et non prætereat nos flos temporis verni;
</vers>
    <vers num="8"> coronemus nos calycibus rosarum,
antequam marcescant,
</vers>
    <vers num="9"> nullum pratum exsors sit luxuriæ
nostræ;
ubique relinquamus signa lætitiæ,
quoniam hæc est pars nostra, et hæc est sors.
</vers>
    <vers num="10"> Opprimamus pauperem iustum
et non parcamus viduæ
nec veterani revereamur canos multi temporis.
</vers>
    <vers num="11"> Sit autem fortitudo nostra lex
iustitiæ;
quod enim infirmum est, inutile invenitur.
</vers>
    <vers num="12"> Circumveniamus ergo iustum, quoniam
inutilis est nobis
et contrarius est operibus nostris
et improperat nobis peccata legis
et diffamat in nos peccata disciplinæ nostræ.
</vers>
    <vers num="13"> Promittit se scientiam Dei
habere
et filium Dei se nominat.
</vers>
    <vers num="14"> Factus est nobis in accusationem
cogitationum nostrarum;
gravis est nobis etiam ad videndum,
</vers>
    <vers num="15"> quoniam dissimilis est aliis vita
illius,
et immutatæ sunt viæ eius.
</vers>
    <vers num="16"> Tamquam scoria æstimati sumus ab
illo,
et abstinet se a viis nostris tamquam ab immunditiis;
beata dicit novissima iustorum
et gloriatur patrem se habere Deum.
</vers>
    <vers num="17"> Videamus ergo, si sermones illius
veri sint,
et tentemus, quæ in exitu eius erunt:
</vers>
    <vers num="18"> si enim est verus filius Dei,
suscipiet illum
et liberabit eum de manibus contrariorum.
</vers>
    <vers num="19"> Contumelia et tormento interrogemus
eum,
ut sciamus modestiam eius
et probemus patientiam illius;
</vers>
    <vers num="20"> morte turpissima condemnemus
eum:
erit enim ei visitatio ex sermonibus illius ».
</vers>
    <vers num="21"> Hæc cogitaverunt et erraverunt;
excæcavit enim illos malitia eorum,
</vers>
    <vers num="22"> et nescierunt sacramenta Dei
neque mercedem speraverunt sanctitatis
nec iudicaverunt honorem animarum immaculatarum.
</vers>
    <vers num="23"> Quoniam Deus creavit hominem in
incorruptibilitate
et imaginem similitudinis suæ fecit illum;
</vers>
    <vers num="24"> invidia autem Diaboli mors introivit
in orbem terrarum;
experiuntur autem illam, qui sunt ex parte illius.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Iustorum autem animæ in manu Dei
sunt,
et non tanget illos tormentum mortis.
</vers>
    <vers num="2"> Visi sunt oculis insipientium
mori,
et æstimata est afflictio exitus illorum,
</vers>
    <vers num="3"> et, quod a nobis est iter,
exterminium;
illi autem sunt in pace.
</vers>
    <vers num="4"> Etenim, si coram hominibus tormenta
passi sunt,
spes illorum immortalitate plena est;
</vers>
    <vers num="5"> et in paucis correpti, in multis bene
disponentur,
quoniam Deus tentavit eos
et invenit illos dignos se.
</vers>
    <vers num="6"> Tamquam aurum in fornace probavit
illos
et quasi holocausti hostiam accepit illos,
</vers>
    <vers num="7"> et in tempore visitationis illorum
fulgebunt
et tamquam scintillæ in arundineto discurrent;
</vers>
    <vers num="8"> iudicabunt nationes et dominabuntur
populis,
et regnabit Dominus illorum in perpetuum.
</vers>
    <vers num="9"> Qui confidunt in illo, intellegent
veritatem,
et fideles in dilectione acquiescent illi,
quoniam gratia et misericordia est sanctis eius,
et visitatio electis eius.
</vers>
    <vers num="10"> Impii autem, secundum quæ
cogitaverunt, correptionem habebunt;
qui neglexerunt iustum et a Domino recesserunt.
</vers>
    <vers num="11"> Sapientiam enim et disciplinam qui
despicit, infelix est,
et vacua est spes illorum, et labores sine fructu,
et inutilia opera eorum.
</vers>
    <vers num="12"> Mulieres eorum insensatæ sunt,
et nequissimi filii eorum,
maledicta generatio eorum.
</vers>
    <vers num="13"> Quoniam felix est sterilis et
incoinquinata,
quæ nescivit torum in delicto;
habebit fructum in respectione animarum.
</vers>
    <vers num="14"> Et spado, qui non operatus est per
manus suas iniquitatem
nec cogitavit adversus Dominum nequissima,
dabitur enim illi fidei donum electum,
et sors in templo Domini acceptissima.
</vers>
    <vers num="15"> Bonorum enim laborum gloriosus est
fructus;
et, quæ non concidat, radix sapientiæ.
</vers>
    <vers num="16"> Filii autem adulterorum in
inconsummatione erunt,
et ab iniquo toro semen exterminabitur.
</vers>
    <vers num="17"> Et, si quidem longæ vitæ erunt, in
nihilum computabuntur,
et sine honore erit in novissimo senectus illorum;
</vers>
    <vers num="18"> et, si celerius defuncti fuerint,
non habebunt spem
nec in die agnitionis allocutionem:
</vers>
    <vers num="19"> generationis enim iniquæ diræ sunt
consummationes.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Melius est absque liberis esse cum
virtute;
immortalitas est enim in memoria illius,
quoniam et apud Deum nota est et apud homines.
</vers>
    <vers num="2"> Cum præsens est, imitantur
illam;
et desiderant eam, cum se eduxerit;
et in perpetuum coronata triumphat,
incoinquinatorum certaminum præmium vincens.
</vers>
    <vers num="3"> Multigena autem impiorum multitudo
non erit utilis
et spuriis vitulaminibus non dabit radicem in profundum altam
nec stabile firmamentum collocabit.
</vers>
    <vers num="4"> Etenim, si in ramis ad tempus
germinaverit,
infirmiter posita a vento commovebitur
et a nimietate ventorum eradicabitur.
</vers>
    <vers num="5"> Confringentur rami inconsummati,
et fructus illorum inutilis et acerbus ad manducandum
et ad nihilum aptus.
</vers>
    <vers num="6"> Ex iniquis enim somnis filii, qui
nascuntur,
testes sunt nequitiæ adversus parentes
in interrogatione sua.
</vers>
    <vers num="7"> Iustus autem, si morte præoccupatus
fuerit,
in refrigerio erit.
</vers>
    <vers num="8"> Senectus enim venerabilis, non quæ
est diuturna,
neque annorum numero computatur;
</vers>
    <vers num="9"> cani autem sunt sensus hominis,
et ætas senectutis vita immaculata.
</vers>
    <vers num="10"> Placens Deo factus est dilectus
et vivens inter peccatores translatus est;
</vers>
    <vers num="11"> raptus est, ne malitia mutaret
intellectum eius,
aut ne fictio deciperet animam illius.
</vers>
    <vers num="12"> Fascinatio enim nugacitatis obscurat
bona,
et inconstantia concupiscentiæ transvertit sensum sine
malitia.
</vers>
    <vers num="13"> Consummatus in brevi
explevit tempora multa;
</vers>
    <vers num="14"> placita enim erat Deo anima
illius,
propter hoc properavit educere illum de medio iniquitatis.
Populi autem videntes et non intellegentes
nec ponentes in præcordiis talia,
</vers>
    <vers num="15"> quoniam gratia et misericordia est
in electis eius,
et visitatio in sanctis illius.
</vers>
    <vers num="16"> Condemnat autem iustus mortuus vivos
impios,
et iuventus celerius consummata longævam senectutem iniusti.
</vers>
    <vers num="17"> Videbunt enim finem sapientis
et non intellegent quid cogitaverit de illo Deus,
et quare munierit illum Dominus.
</vers>
    <vers num="18"> Videbunt et contemnent;
illos autem Dominus irridebit.
</vers>
    <vers num="19"> Et erunt post hæc tamquam corpus
sine honore
et in contumeliam inter mortuos in perpetuum,
quoniam disrumpet illos præcipites sine voce
et commovebit illos a fundamentis, et usque ad supremum
desolabuntur
et erunt in dolore,
et memoria illorum peribit.
</vers>
    <vers num="20"> Venient in computatione peccatorum
suorum timidi,
et traducent illos ex adverso iniquitates ipsorum.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Tunc stabit iustus in magna
constantia
adversus eos, qui angustiaverunt illum
et qui spreverunt labores eius.
</vers>
    <vers num="2"> Videntes turbabuntur timore
horribili
et mirabuntur in subitatione insperatæ salutis
</vers>
    <vers num="3"> dicentes intra se, pænitentiam
agentes
et præ angustia spiritus gementes:
</vers>
    <vers num="4"> « Hic erat, quem habuimus
aliquando in derisum
et in similitudinem improperii.
Nos insensati vitam eius æstimabamus insaniam
et finem illius sine honore.
</vers>
    <vers num="5"> Quomodo computatus est inter filios
Dei,
et inter sanctos sors illius est?
</vers>
    <vers num="6"> Ergo erravimus a via veritatis,
et iustitiæ lumen non luxit nobis,
et sol non est ortus nobis;
</vers>
    <vers num="7"> implicati sumus tribulis iniquitatis
et perditionis
et ambulavimus per deserta inaccessa,
viam autem Domini ignoravimus.
</vers>
    <vers num="8"> Quid nobis profuit superbia?
Aut divitiæ cum iactantia quid contulerunt nobis?
</vers>
    <vers num="9"> Transierunt omnia illa tamquam
umbra
et tamquam nuntius percurrens
</vers>
    <vers num="10"> et tamquam navis, quæ pertransit
fluctuantem aquam,
cuius, cum præterierit, non est vestigium invenire
neque semitam carinæ illius in fluctibus;
</vers>
    <vers num="11"> aut tamquam avis, quæ transvolat in
ære,
nullum invenitur argumentum itineris,
sed alarum sonitu ventus levis verberatus
et scissus per vim stridoris
commotis alis permeatur,
et post hoc nullum signum invenitur itineris;
</vers>
    <vers num="12"> aut tamquam sagittæ emissæ in
locum destinatum:
divisusaer continuo in se resolvitur,
ut ignoretur transitus illius.
</vers>
    <vers num="13"> Sic et nos, nati, continuo desivimus
esse
et virtutis quidem nullum signum valuimus ostendere;
in malignitate autem nostra consumpti sumus ».
</vers>
    <vers num="14"> Quoniam spes impii tamquam lanugo
est, quæ a vento tollitur,
et tamquam spuma gracilis, quæ a procella dispergitur,
et tamquam fumus, qui a vento diffusus est,
et tamquam memoria hospitis unius diei præteriit.
</vers>
    <vers num="15"> Iusti autem in perpetuum vivunt,
et in Domino est merces eorum,
et cogitatio illorum apud Altissimum.
</vers>
    <vers num="16"> Ideo accipient coronam decoris
et diadema speciei de manu Domini,
quoniam dextera sua teget eos
et brachio suo defendet illos.
</vers>
    <vers num="17"> Accipiet pro armatura zelum suum
et armabit creaturam ad ultionem inimicorum,
</vers>
    <vers num="18"> induet pro thorace iustitiam
et accipiet pro galea iudicium non fictum;
</vers>
    <vers num="19"> sumet pro scuto inexpugnabili
sanctitatem.
</vers>
    <vers num="20"> Acuet autem duram iram in
lanceam
et pugnabit cum illo orbis terrarum contra insensatos.
</vers>
    <vers num="21"> Ibunt recta emissiones fulgurum
et tamquam a bene curvato arcu nubium ad signum insilient,
</vers>
    <vers num="22"> et ab ira saxa iaculante
ira plenæ mittentur grandines;
excandescet in illos aqua maris,
et flumina concurrent duriter.
</vers>
    <vers num="23"> Contra illos stabit spiritus
virtutis
et tamquam turbo dissipabit illos.
Et ad eremum perducet omnem terram iniquitas,
et malignitas evertet sedes potentium.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Audite ergo, reges, et
intellegite;
discite, iudices finium terræ.
</vers>
    <vers num="2"> Præbete aures, vos, qui continetis
multitudines
et placetis vobis in turbis nationum.
</vers>
    <vers num="3"> Quoniam data est a Domino potestas
vobis
et dominatio ab Altissimo,
qui interrogabit opera vestra
et cogitationes scrutabitur,
</vers>
    <vers num="4"> quoniam, cum essetis ministri regni
illius,
non recte iudicastis
nec custodistis legem
neque secundum voluntatem Dei ambulastis.
</vers>
    <vers num="5"> Horrende et cito instabit vobis,
quoniam iudicium durissimum his, qui præsunt, fiet;
</vers>
    <vers num="6"> exiguo enim conceditur
misericordia,
potentes autem potenter tormento interrogabuntur.
</vers>
    <vers num="7"> Non enim subtrahet personam cuiusquam
Deus
nec verebitur magnitudinem cuiusquam,
quoniam pusillum et magnum ipse fecit,
et æqualiter cura est illi de omnibus;
</vers>
    <vers num="8"> potentibus autem durum instat
scrutinium.
</vers>
    <vers num="9"> Ad vos ergo, reges, sunt hi sermones
mei,
ut discatis sapientiam et non excidatis.
</vers>
    <vers num="10"> Qui enim custodierint iusta iuste,
iustificabuntur;
et, qui didicerint ista, invenient defensionem.
</vers>
    <vers num="11"> Concupiscite ergo sermones meos,
diligite illos et habebitis disciplinam.
</vers>
    <vers num="12"> Clara est et, quæ numquam
marcescit, sapientia;
et facile videtur ab his, qui diligunt eam,
et invenitur ab his, qui quærunt illam.
</vers>
    <vers num="13"> Præoccupat, qui eam
concupiscunt,
ut prior se ostendat illis.
</vers>
    <vers num="14"> Qui de luce vigilaverit ad illam,
non laborabit,
assidentem enim illam foribus suis inveniet.
</vers>
    <vers num="15"> Cogitare ergo de illa sensus est
consummatio;
et, qui vigilaverit propter illam, cito securus erit.
</vers>
    <vers num="16"> Quoniam dignos se ipsa circuit
quærens
et in viis ostendit se illis hilariter
et in omni providentia occurrit illis.
</vers>
    <vers num="17"> Initium enim illius verissima est
disciplinæ concupiscentia,
cura vero disciplinæ dilectio est,
</vers>
    <vers num="18"> et dilectio custodia legum illius
est,
custoditio autem legum confirmatio incorruptionis est,
</vers>
    <vers num="19"> incorruptio autem facit esse
proximum Deo;
</vers>
    <vers num="20"> concupiscentia itaque sapientiæ
deducit ad regnum.
</vers>
    <vers num="21"> Si ergo delectamini sedibus et
sceptris, o reges populi,
colite sapientiam, ut in perpetuum regnetis.
</vers>
    <vers num="22"> Quid est autem sapientia et
quemadmodum facta sit, referam
et non abscondam a vobis sacramenta Dei,
sed ab initio nativitatis investigabo
et ponam in lucem scientiam illius
et non præteribo veritatem.
</vers>
    <vers num="23"> Neque cum invidia tabescente iter
habebo,
quoniam ista non erit particeps sapientiæ.
</vers>
    <vers num="24"> Multitudo autem sapientium sanitas
est orbis terrarum,
et rex sapiens stabilimentum populi est.
</vers>
    <vers num="25"> Ergo accipite disciplinam per
sermones meos,
et proderit vobis.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Sum quidem et ego mortalis homo
similis omnibus
et ex genere terreni illius, qui prior factus est,
et in ventre matris figuratus sum caro;
</vers>
    <vers num="2"> decem mensium tempore coagulatus in
sanguine
ex semine viri et delectamento somni conveniente.
</vers>
    <vers num="3"> Et ego natus traxi communemaerem
et decidi in terram, quæ omnia similiter patitur,
prima voce simili omnibus pariter plorans.
</vers>
    <vers num="4"> In involumentis nutritus sum et
curis;
</vers>
    <vers num="5"> nullus enim rex aliud habuit
nativitatis initium.
</vers>
    <vers num="6"> Unus autem introitus est omnibus ad
vitam,
et similis exitus.
</vers>
    <vers num="7"> Propter hoc optavi, et datus est mihi
sensus;
et invocavi, et venit in me spiritus sapientiæ.
</vers>
    <vers num="8"> Præposui illam regnis et sedibus
et divitias nihil esse duxi in comparatione illius;
</vers>
    <vers num="9"> nec comparavi illi lapidem
pretiosum,
quoniam omne aurum in comparatione illius arena est exigua,
et tamquam lutum æstimabitur argentum in conspectu illius.
</vers>
    <vers num="10"> Super salutem et speciem dilexi
illam
et proposui pro luce habere illam,
quoniam inexstinguibile est lumen illius.
</vers>
    <vers num="11"> Venerunt autem mihi omnia bona
pariter cum illa,
innumerabiles divitiæ in manibus illius,
</vers>
    <vers num="12"> et lætatus sum in omnibus, quoniam
sapientia antecedit ista,
et ignorabam quoniam horum omnium mater est;
</vers>
    <vers num="13"> quam sine fictione didici et sine
invidia communico;
divitias illius non abscondo.
</vers>
    <vers num="14"> Infinitus enim thesaurus est
hominibus;
quem qui acquisierunt, ad amicitiam in Deum se paraverunt
propter disciplinæ dona commendati.
</vers>
    <vers num="15"> Mihi autem det Deus dicere secundum
sententiam
et sentire digna horum, quæ mihi data sunt,
quoniam ipse sapientiæ dux est
et sapientium emendator;
</vers>
    <vers num="16"> in manu enim illius et nos et
sermones nostri
et omnis sapientia et operum scientia.
</vers>
    <vers num="17"> Ipse enim dedit mihi horum, quæ
sunt, scientiam veram,
ut sciam dispositionem orbis terrarum et virtutes elementorum,
</vers>
    <vers num="18"> initium et consummationem et
medietatem temporum,
vicissitudinum permutationes et commutationes temporum,
</vers>
    <vers num="19"> anni cursus et stellarum
dispositiones,
</vers>
    <vers num="20"> naturas animalium et iras
bestiarum,
vim spirituum et cogitationes hominum,
differentias virgultorum et virtutes radicum.
</vers>
    <vers num="21"> Et, quæcumque sunt absconsa et
manifesta, didici;
omnium enim artifex docuit me sapientia.
</vers>
    <vers num="22"> Est enim in illa spiritus
intellegens, sanctus,
unicus, multiplex, subtilis,
mobilis, perspicuus, incoinquinatus,
lucidus, innocens, amans bonum, acutus,
</vers>
    <vers num="23"> quem nihil vetat, benefaciens,
humanus, benignus,
stabilis, certus, securus,
omnem habens virtutem, omnia prospiciens
et penetrans omnes spiritus
intellegibiles, mundos, subtilissimos.
</vers>
    <vers num="24"> Omni enim motu mobilior est
sapientia;
pertransit autem et penetrat omnia propter munditiam.
</vers>
    <vers num="25"> Halitus est enim virtutis Dei
et emanatio claritatis Omnipotentis sincera;
ideo nihil inquinatum in eam incurrit:
</vers>
    <vers num="26"> candor est enim lucis æternæ
et speculum sine macula Dei potentiæ
et imago bonitatis illius.
</vers>
    <vers num="27"> Et, cum sit una, omnia potest;
et in se permanens, omnia innovat
et per generationes in animas sanctas se transferens
amicos Dei et prophetas constituit.
</vers>
    <vers num="28"> Nihil enim diligit Deus,
nisi eum, qui cum sapientia inhabitat.
</vers>
    <vers num="29"> Est enim hæc speciosior sole
et super omnem dispositionem stellarum;
luci comparata invenitur splendidior:
</vers>
    <vers num="30"> illi enim succedit nox,
sapientiam autem non vincit malitia.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Attingit ergo a fine usque ad
finem fortiter
et disponit omnia suaviter.
</vers>
    <vers num="2"> Hanc amavi et exquisivi a iuventute
mea
et quæsivi sponsam mihi eam assumere
et amator factus sum formæ illius.
</vers>
    <vers num="3"> Generositatem suam glorificat
contubernium habens Dei,
sed et omnium Dominus dilexit illam.
</vers>
    <vers num="4"> Doctrix enim est disciplinæ Dei
et electrix operum illius.
</vers>
    <vers num="5"> Et, si divitiæ sunt desiderabilis
possessio in vita,
quid sapientia locupletius,
quæ operatur omnia?
</vers>
    <vers num="6"> Si autem sensus operatur,
quis horum, quæ sunt, magis quam illa est artifex?
</vers>
    <vers num="7"> Et, si iustitiam quis diligit,
labores huius sunt virtutes:
sobrietatem enim et prudentiam docet,
iustitiam et fortitudinem,
quibus utilius nihil est in vita hominibus.
</vers>
    <vers num="8"> Et, si multam peritiam desiderat
quis,
scit præterita et futura conicit,
novit versutias sermonum et solutiones ænigmatum,
signa et monstra scit, antequam fiant,
et eventus momentorum et temporum.
</vers>
    <vers num="9"> Proposui ergo hanc adducere mihi ad
convivendum,
sciens quoniam erit mihi consiliaria bonorum
et consolatio sollicitudinum et tædii.
</vers>
    <vers num="10"> Habebo propter hanc claritatem ad
turbas
et honorem apud seniores iuvenis;
</vers>
    <vers num="11"> acutus inveniar in iudicio
et in conspectu potentium admirabilis ero.
</vers>
    <vers num="12"> Tacentem me sustinebunt
et loquentem me respicient
et, sermocinante me plura,
manus ori suo imponent.
</vers>
    <vers num="13"> Habebo per hanc immortalitatem
et memoriam æternam his, qui post me futuri sunt, relinquam.
</vers>
    <vers num="14"> Disponam populos,
et nationes mihi erunt subditæ;
</vers>
    <vers num="15"> timebunt me audientes reges
horrendi,
in multitudine videbor bonus
et in bello fortis.
</vers>
    <vers num="16"> Intrans in domum meam, conquiescam
cum illa;
non enim habet amaritudinem conversatio illius
nec tædium convictus illius,
sed lætitiam et gaudium.
</vers>
    <vers num="17"> Hæc cogitans apud me
et commemorans in corde meo
quoniam immortalitas est in cognatione sapientiæ,
</vers>
    <vers num="18"> et in amicitia illius delectatio
bona,
et in laboribus manuum illius divitiæ sine defectione,
et in certamine loquelæ illius sapientia,
et præclaritas in communicatione sermonum ipsius,
circuibam quærens, ut mihi illam assumerem.
</vers>
    <vers num="19"> Puer autem eram ingeniosus
et sortitus sum animam bonam;
</vers>
    <vers num="20"> quin potius, cum essem bonus,
veni in corpus incoinquinatum.
</vers>
    <vers num="21"> Et, ut scivi quoniam aliter non
possem esse continens, nisi Deus det,
— et hoc ipsum erat sapientiæ scire, cuius esset hoc donum
—
adii Dominum et deprecatus sum illum
et dixi ex toto corde meo:</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> « Deus patrum meorum et
Domine misericordiæ,
qui fecisti omnia verbo tuo
</vers>
    <vers num="2"> et sapientia tua constituisti
hominem,
ut dominaretur creaturis, quæ a te factæ sunt,
</vers>
    <vers num="3"> et disponeret orbem terrarum in
sanctitate et iustitia
et in directione cordis iudicium iudicaret,
</vers>
    <vers num="4"> da mihi sedium tuarum assistricem
sapientiam
et noli me reprobare a pueris tuis,
</vers>
    <vers num="5"> quoniam servus tuus sum ego et filius
ancillæ tuæ,
homo infirmus et exigui temporis
et minor ad intellectum iudicii et legum.
</vers>
    <vers num="6"> Nam, et si quis erit consummatus
inter filios hominum,
si ab illo abfuerit sapientia tua, in nihilum computabitur.
</vers>
    <vers num="7"> Tu elegisti me regem populo tuo
et iudicem filiorum tuorum et filiarum;
</vers>
    <vers num="8"> dixisti me ædificare templum in
monte sancto tuo
et in civitate habitationis tuæ altare,
similitudinem tabernaculi sancti,
quod præparasti ab initio.
</vers>
    <vers num="9"> Et tecum sapientia, quæ novit opera
tua,
quæ et affuit tunc, cum orbem terrarum faceres,
et sciebat quid esset placitum in oculis tuis
et quid directum in præceptis tuis.
</vers>
    <vers num="10"> Emitte illam de cælis sanctis
tuis
et a sede magnitudinis tuæ mitte illam,
ut mecum sit et mecum laboret,
ut sciam quid acceptum sit apud te.
</vers>
    <vers num="11"> Scit enim illa omnia et
intellegit
et deducet me in operibus meis sobrie
et custodiet me in sua gloria.
</vers>
    <vers num="12"> Et erunt accepta opera mea,
et diiudicabo populum tuum iuste
et ero dignus sedium patris mei.
</vers>
    <vers num="13"> Quis enim hominum poterit scire
consilium Dei?
Aut quis poterit cogitare quid velit Dominus?
</vers>
    <vers num="14"> Cogitationes enim mortalium
timidæ,
et incertæ providentiæ nostræ:
</vers>
    <vers num="15"> corpus enim, quod corrumpitur,
aggravat animam,
et terrena inhabitatio deprimit sensum multa cogitantem.
</vers>
    <vers num="16"> Et difficile conicimus, quæ in
terra sunt,
et, quæ in prospectu sunt, invenimus cum labore;
quæ autem in cælis sunt, quis investigabit?
</vers>
    <vers num="17"> Consilium autem tuum quis sciet,
nisi tu dederis sapientiam
et miseris spiritum sanctum tuum de altissimis?
</vers>
    <vers num="18"> Et sic correctæ sunt semitæ eorum,
qui sunt in terris;
et, quæ tibi placent, didicerunt homines
et salvati per sapientiam sunt ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Hæc illum, qui primus formatus
est, pater orbis terrarum,
cum solus esset creatus, custodivit
et eduxit illum a delicto suo
</vers>
    <vers num="2"> et dedit illi virtutem continendi
omnia.
</vers>
    <vers num="3"> Ab hac ut recessit iniustus in ira
sua,
in furoribus fraternæ cædis deperiit;
</vers>
    <vers num="4"> propter quem, cum demergeretur
terra,
sanavit eam iterum sapientia
per contemptibile lignum iustum gubernans.
</vers>
    <vers num="5"> Hæc et in consensu nequitiæ, cum se
nationes confudissent,
scivit iustum et conservavit sine querela Deo
et super filii viscera fortem custodivit.
</vers>
    <vers num="6"> Hæc iustum a pereuntibus impiis
liberavit fugientem,
descendente igne in Pentapolim;
</vers>
    <vers num="7"> cuius adhuc in testimonium
nequitiæ
fumigabunda constat deserta terra,
et incertis temporibus fructus habentes arbores,
et incredibilis animæ memoria stans figmentum salis.
</vers>
    <vers num="8"> Sapientiam enim prætereuntes
non tantum in hoc lapsi sunt, ut ignorarent bona,
sed et insipientiæ suæ reliquerunt hominibus memoriam,
ut in his, quæ peccaverunt, nec latere potuissent.
</vers>
    <vers num="9"> Sapientia autem hos, qui eam
observant, a laboribus liberavit.
</vers>
    <vers num="10"> Hæc profugum iræ fratris
iustum
deduxit per vias rectas
et ostendit illi regnum Dei
et dedit illi scientiam sanctorum;
honestavit illum in laboribus
et complevit labores illius.
</vers>
    <vers num="11"> In avaritia circumvenientium illum
affuit illi
et honestum fecit illum.
</vers>
    <vers num="12"> Custodivit illum ab inimicis
et ab insidiantibus tutavit illum;
et post certamen forte bravium dedit illi,
ut sciret quoniam omnium potentior est pietas.
</vers>
    <vers num="13"> Hæc venditum iustum non
dereliquit,
sed a peccato liberavit eum;
</vers>
    <vers num="14"> descenditque cum illo in foveam
et in vinculis non dereliquit illum,
donec afferret illi sceptrum regni
et potentiam adversus eos, qui eum deprimebant,
et mendaces ostendit, qui maculaverunt illum,
et dedit illi claritatem æternam.
</vers>
    <vers num="15"> Hæc populum sanctum et semen sine
querela
liberavit a nationibus, quæ illum deprimebant.
</vers>
    <vers num="16"> Intravit in animam servi Domini
et stetit contra reges horrendos in portentis et signis.
</vers>
    <vers num="17"> Reddidit sanctis mercedem laborum
suorum
et deduxit illos in via mirabili
et fuit illis in velamento diei
et in luce stellarum per noctem.
</vers>
    <vers num="18"> Transtulit illos per mare Rubrum
et transvexit illos per aquam nimiam
</vers>
    <vers num="19"> inimicos autem illorum demersit
et ab altitudine abyssi eduxit illos.
</vers>
    <vers num="20"> Ideo iusti tulerunt spolia
impiorum
et decantaverunt, Domine, nomen sanctum tuum
et victricem manum tuam laudaverunt unanimiter,
</vers>
    <vers num="21"> quoniam sapientia aperuit os
mutorum
et linguas infantium fecit disertas.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Direxit opera eorum
in manibus prophetæ sancti.
</vers>
    <vers num="2"> Iter fecerunt per deserta, quæ non
habitabantur,
et in locis inviis fixerunt casas;
</vers>
    <vers num="3"> steterunt contra hostes
et de inimicis se vindicaverunt.
</vers>
    <vers num="4"> Sitierunt et invocaverunt te;
et data est illis aqua de petra altissima,
et remedium sitis de lapide duro.
</vers>
    <vers num="5"> Per quæ enim pœnas passi sunt
inimici illorum,
per hæc, cum illis deessent, bene cum illis actum est.
</vers>
    <vers num="6"> Nam pro fonte quidem perennis
fluminis,
tabescente sanguine turbidi
</vers>
    <vers num="7"> in traductionem decreti
infanticidæ,
dedisti illis abundantem aquam insperate,
</vers>
    <vers num="8"> ostendens per sitim, quæ tunc
fuit,
quemadmodum adversarios excruciares.
</vers>
    <vers num="9"> Cum enim tentati sunt,
etsi cum misericordia disciplinam accipientes,
scierunt quemadmodum cum ira iudicati
impii tormenta paterentur.
</vers>
    <vers num="10"> Hos quidem tamquam pater monens
probasti,
illos autem tamquam durus rex condemnans tormento interrogasti.
</vers>
    <vers num="11"> Absentes enim et præsentes
similiter torquebantur;
</vers>
    <vers num="12"> duplex enim illos acceperat
tædium
et gemitus cum memoria præteritorum.
</vers>
    <vers num="13"> Cum enim audirent per sua
tormenta
bene secum agi,
senserunt Dominum.
</vers>
    <vers num="14"> Quem enim in expositione olim
proiectum reiecerunt deridentes, in finem eventuum mirati sunt,
non similiter iustis sitientes.
</vers>
    <vers num="15"> Pro cogitationibus autem insensatis
iniquitatis illorum,
in quibus errantes colebant mutos serpentes et bestias
supervacuas,
immisisti illis multitudinem mutorum animalium in vindictam,
</vers>
    <vers num="16"> ut scirent quia, per quæ peccat
quis, per hæc et torquetur.
</vers>
    <vers num="17"> Non enim impossibilis erat
omnipotens manus tua,
quæ creavit orbem terrarum ex materia informi,
immittere illis multitudinem ursorum aut audaces leones
</vers>
    <vers num="18"> aut recens conditas ira plenas
ignotas bestias
aut vaporem igneum spirantes
aut fumi fremitum proferentes
aut horrendas ab oculis scintillas fulgurantes,
</vers>
    <vers num="19"> quarum non solum læsura poterat
illos exterminare,
sed et aspectus per timorem occidere.
</vers>
    <vers num="20"> Sed et sine his uno spiritu poterant
occidi,
persecutionem passi a iustitia,
et dispersi per spiritum virtutis tuæ.
Sed omnia in mensura et numero et pondere disposuisti.
</vers>
    <vers num="21"> Multum enim valere tibi soli subest
semper,
et virtuti brachii tui quis resistet?
</vers>
    <vers num="22"> Quoniam tamquam momentum
stateræ,
sic est ante te totus orbis terrarum,
et tamquam gutta roris antelucani, quæ descendit in terram.
</vers>
    <vers num="23"> Sed misereris omnium, quia omnia
potes;
et dissimulas peccata hominum propter pænitentiam.
</vers>
    <vers num="24"> Diligis enim omnia, quæ sunt,
et nihil odisti eorum, quæ fecisti;
nec enim, si odisses, aliquid constituisses.
</vers>
    <vers num="25"> Quomodo autem posset aliquid
permanere, nisi tu voluisses?
Aut, quod a te vocatum non esset, conservaretur?
</vers>
    <vers num="26"> Parcis autem omnibus, quoniam tua
sunt,
Domine, qui amas animas.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Incorruptibilis enim spiritus tuus
est in omnibus.
</vers>
    <vers num="2"> Ideoque eos, qui exerrant, paulatim
corripis
et, de quibus peccant, admones et corrigis,
ut, relicta malitia, credant in te, Domine.
</vers>
    <vers num="3"> Illos enim antiquos inhabitatores
terræ sanctæ tuæ,
quos exhorruisti,
</vers>
    <vers num="4"> quoniam odibilia faciebant,
opera medicaminum et sacrificia impia;
</vers>
    <vers num="5"> et filiorum necatores sine
misericordia
et comestores viscerum
— humanarum carnium epulationem et sanguinis —
participes mysteriorum e medio comissationis
</vers>
    <vers num="6"> et auctores cædis parentes ipsos
animarum inauxiliatarum
perdere voluisti per manus parentum nostrorum,
</vers>
    <vers num="7"> ut dignam perciperet peregrinationem
puerorum Dei,
quæ tibi omnium carissima est terra.
</vers>
    <vers num="8"> Sed et his tamquam hominibus
pepercisti
et misisti antecessores exercitus tui vespas,
ut illos paulatim exterminarent.
</vers>
    <vers num="9"> Non quia impotens eras in acie
subicere impios iustis
aut bestiis sævis aut verbo duro simul exterminare;
</vers>
    <vers num="10"> sed, paulatim iudicans, dabas locum
pænitentiæ,
non ignorans quoniam nequam erat generatio eorum,
et naturalis malitia ipsorum,
et quoniam non poterat mutari cogitatio illorum in perpetuum:
</vers>
    <vers num="11"> semen enim erat maledictum ab
initio.
Nec timens aliquem, veniam dabas peccatis illorum;
</vers>
    <vers num="12"> quis enim dicet tibi:
« Quid fecisti? ». Aut quis stabit contra
iudicium tuum?
Aut quis tibi imputabit, si perierint nationes, quas tu
fecisti?
Aut quis in contentionem tecum veniet,
vindex iniquorum hominum?
</vers>
    <vers num="13"> Non enim est alius Deus quam tu, cui
cura est de omnibus,
ut ostendas quoniam non iniuste iudicasti.
</vers>
    <vers num="14"> Neque rex neque tyrannus in
conspectu tuo
resistere poterit tibi de his, quos perdidisti.
</vers>
    <vers num="15"> Cum autem sis iustus, iuste omnia
disponis;
ipsum quoque, qui non debet puniri, condemnare
exterum æstimas a tua virtute.
</vers>
    <vers num="16"> Fortitudo enim tua iustitiæ initium
est,
et ob hoc, quod omnium Dominus es, omnibus te parcere facit.
</vers>
    <vers num="17"> Fortitudinem enim ostendis,
cum non crederis esse in potentia consummatus,
et horum, qui te nesciunt, audaciam traducis.
</vers>
    <vers num="18"> Tu autem, dominator virtutis, cum
clementia iudicas
et cum magna indulgentia disponis nos:
subest enim tibi, cum volueris, posse.
</vers>
    <vers num="19"> Docuisti autem populum tuum per
talia opera,
quoniam oportet iustum esse humanum,
et bonæ spei fecisti filios tuos,
quoniam das super peccatis pænitentiam.
</vers>
    <vers num="20"> Si enim inimicos servorum tuorum et
debitos morti
cum tanta castigasti attentione et remissione
dans tempus et locum, per quæ possent mutari a malitia,
</vers>
    <vers num="21"> cum quanta diligentia iudicasti
filios tuos,
quorum parentibus iuramenta
et conventiones dedisti bonarum promissionum!
</vers>
    <vers num="22"> Cum ergo das nobis disciplinam,
inimicos nostros multipliciter flagellas,
ut bonitatem tuam cogitemus iudicantes
et, cum de nobis iudicatur, speremus misericordiam.
</vers>
    <vers num="23"> Unde et illis, qui in insipientia
vitæ iniuste vixerunt,
per abominationes suas dedisti tormenta.
</vers>
    <vers num="24"> Etenim in erroris viis diutius
erraverunt,
deos æstimantes, quæ etiam inter animalia e turpibus sunt
vilia,
infantium insensatorum more decepti:
</vers>
    <vers num="25"> propter hoc, tamquam pueris
insensatis,
iudicium in derisum dedisti.
</vers>
    <vers num="26"> Qui autem ludibriis increpationis
non sunt correcti,
dignum Dei iudicium experientur;
</vers>
    <vers num="27"> in quibus enim ipsi patientes
indignabantur,
per hæc, quos putabant deos,
in ipsis, cum exterminarentur, videntes,
illum, quem olim negabant se nosse, verum Deum agnoverunt;
propter quod et finis condemnationis venit super illos.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Vani autem sunt natura omnes
homines,
in quibus non subest scientia Dei;
et de his, quæ videntur bonis,
non potuerunt intellegere eum, qui est,
neque operibus attendentes agnoverunt artificem.
</vers>
    <vers num="2"> Sed aut ignem aut spiritum aut
citatumaerem
aut gyrum stellarum aut violentam aquam aut luminaria cæli,
rectores orbis terrarum, deos putaverunt.
</vers>
    <vers num="3"> Quorum si specie delectati, illa deos
putaverunt,
sciant quanto his dominator eorum melior est:
speciei enim principium et auctor constituit ea.
</vers>
    <vers num="4"> Si autem virtutem et operationem
eorum mirati,
intellegant ab illis quanto, qui hæc fecit, fortior est illis:
</vers>
    <vers num="5"> a magnitudine enim et pulchritudine
creaturarum
cognoscibiliter potest creator horum videri.
</vers>
    <vers num="6"> Sed tamen in his minor est querela,
et hi enim fortasse errant
Deum quærentes et volentes invenire.
</vers>
    <vers num="7"> Etenim, cum in operibus illius
conversentur, inquirunt
et credunt visui,
quoniam pulchra sunt, quæ videntur.
</vers>
    <vers num="8"> Iterum autem nec his potest
ignosci:
</vers>
    <vers num="9"> si enim tantum valuerunt scire, ut
possent æstimare sæculum,
quomodo huius Dominum non facilius invenerunt?
</vers>
    <vers num="10"> Infelices autem, et in rebus mortuis
sunt spes illorum,
qui appellaverunt deos opera manuum hominum,
aurum et argentum, artis inventionem
et similitudines animalium
aut lapidem inutilem, opus manus antiquæ.
</vers>
    <vers num="11"> Aut si quis artifex faber de silva
tractabile lignum secuerit
— huius docte erasit omnem corticem
et arte sua usus diligenter
fabricavit vas utile in conversationem vitæ;
</vers>
    <vers num="12"> reliquiis autem eius operis
ad præparationem escæ abusus, satiatus est,
</vers>
    <vers num="13"> et reliquum horum, quod ad nullos
usus facit,
lignum curvum et nodis concretum accipiens,
sculpsit diligenter per vacuitatem suam
et per scientiam tempore requiei figuravit illud —
assimilavit illud imagini hominis
</vers>
    <vers num="14"> aut alicui ex vilibus animalibus
illud comparavit,
perliniens rubrica et rubicundum faciens fuco colorem illius
et omnem maculam, quæ in illo erat, perliniens
</vers>
    <vers num="15"> et faciens ei dignam
habitationem
in pariete posuit illud, confirmans ferro.
</vers>
    <vers num="16"> Ne igitur forte caderet providit
illi,
sciens quoniam non potest se ipsum adiuvare:
imago enim est, et opus est illi adiutorium.
</vers>
    <vers num="17"> Et de substantiis et de nuptiis et
de filiis votum faciens,
non erubescit loqui cum illo, quod sine anima est,
et pro sanitate quidem infirmum deprecatur
</vers>
    <vers num="18"> et pro vita rogat mortuum
et in adiutorium rem omnino inutilem invocat,
et pro itinere petit ab eo, quod ambulare non potest,
</vers>
    <vers num="19"> et de acquirendo et de operando et
de bono manuum eventu
petit utilitatem ab eo, quod prorsus inutile est manibus.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Iterum alius navigare cogitans
et per feros fluctus iter facere incipiens,
ligno portante se, fragilius lignum invocat.
</vers>
    <vers num="2"> Illud enim cupiditas acquirendi
excogitavit,
et artifex sapientia fabricavit.
</vers>
    <vers num="3"> Tua autem, Pater, providentia
gubernat,
quoniam dedisti et in mari viam
et inter fluctus semitam firmissimam,
</vers>
    <vers num="4"> ostendens quoniam potens es ex
omnibus salvare,
etiamsi sine arte aliquis adeat mare.
</vers>
    <vers num="5"> Tu autem vis, ut non sint vacua
sapientiæ tuæ opera,
propter hoc etiam et exiguo ligno credunt homines animas suas
et, transeuntes fluctus per ratem, liberati sunt.
</vers>
    <vers num="6"> Sed et ab initio, cum perirent
superbi gigantes,
spes orbis terrarum ad ratem confugiens,
reliquit sæculo semen nativitatis,
quæ manu tua erat gubernata.
</vers>
    <vers num="7"> Benedictum est enim lignum, per quod
fit iustitia;
</vers>
    <vers num="8"> per manus autem, quod fit, maledictum
et ipsum et qui fecit illud,
quia ille quidem operatus est,
illud autem, cum esset corruptibile, deus cognominatus est.
</vers>
    <vers num="9"> Similiter autem odio sunt Deo impius
et impietas eius:
</vers>
    <vers num="10"> etenim, quod factum est, cum illo,
qui fecit, tormenta patietur.
</vers>
    <vers num="11"> Propter hoc et in idolis nationum
erit visitatio,
quoniam in creatura Dei in abominationem facta sunt
et in tentationem animabus hominum
et in muscipulam pedibus insipientium.
</vers>
    <vers num="12"> Initium enim fornicationis est
exquisitio idolorum,
et adinventio illorum corruptio vitæ est;
</vers>
    <vers num="13"> neque enim erant ab initio, neque
erunt in perpetuum.
</vers>
    <vers num="14"> Supervacuitate enim hominum hæc
advenerunt in orbem terrarum,
et ideo brevis illorum finis est inventus.
</vers>
    <vers num="15"> Acerbo enim luctu dolens pater,
cito sibi rapti filii fecit imaginem
et illum, qui tunc homo mortuus fuerat,
nunc tamquam deum colere cœpit
et tradidit subiectis sacra et sacrificia.
</vers>
    <vers num="16"> Deinde, interveniente tempore,
convalescens iniqua consuetudo
tamquam lex custodita est,
et tyrannorum imperio colebantur figmenta;
</vers>
    <vers num="17"> quos cum in palam homines honorare
non possent,
propter hoc quod longe essent,
e longinquo figura eorum efficta,
evidentem imaginem regis, quem honorare volebant, fecerunt,
ut illum, qui aberat, tamquam præsentem colerent sua
sollicitudine.
</vers>
    <vers num="18"> Ad incrementum autem huius
culturæ
provexit et hos, qui ignorabant, artificis eximia diligentia;
</vers>
    <vers num="19"> ille enim volens forsitan placere
illi, qui se assumpsit,
elaboravit arte sua, ut similitudinem in melius figuraret.
</vers>
    <vers num="20"> Multitudo autem hominum abducta per
speciem operis
eum, qui paulo ante tamquam homo honoratus fuerat,
nunc deum æstimaverunt.
</vers>
    <vers num="21"> Et hæc fuit vitæ humanæ
deceptio,
quoniam aut necessitati aut regibus deservientes homines
incommunicabile nomen lapidibus et lignis imposuerunt.
</vers>
    <vers num="22"> Postea non suffecit errasse eos
circa Dei scientiam,
sed et in magno viventes inscientiæ bello,
tot et tam magna mala pacem appellant.
</vers>
    <vers num="23"> Aut enim filios suos sacrificantes
aut obscura sacrificia facientes
aut insaniæ plenas peregrinorum rituum vigilias habentes,
</vers>
    <vers num="24"> neque vitam neque nuptias mundas iam
custodiunt,
sed alius alium per insidias occidit aut adulterans contristat.
</vers>
    <vers num="25"> Et omnia commixta sunt:
sanguis et homicidium, furtum et fictio,
corruptio et infidelitas, turbatio et periurium,
</vers>
    <vers num="26"> tumultus bonorum, gratiarum
immemoratio,
animarum inquinatio, generis immutatio,
nuptiarum inordinatio, mœchia et impudicitia.
</vers>
    <vers num="27"> Infandorum enim idolorum cultura
omnis mali initium et causa est et finis.
</vers>
    <vers num="28"> Aut enim, dum lætantur, insaniunt
aut vaticinantur falsa
aut vivunt iniuste aut peierant cito.
</vers>
    <vers num="29"> Dum enim confidunt in idolis, quæ
sine anima sunt,
male iurantes noceri se non sperant.
</vers>
    <vers num="30"> Utraque autem illis evenient
digne,
quoniam male censerunt de Deo attendentes idolis
et iuraverunt iniuste in dolo contemnentes sanctitatem.
</vers>
    <vers num="31"> Non enim iuratorum virtus,
sed peccantium pœna
perambulat semper iniustorum prævaricationem.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Tu autem, Deus noster, suavis et
verus es,
patiens et in misericordia disponens omnia.
</vers>
    <vers num="2"> Etenim, si peccaverimus, tui sumus,
scientes potentiam tuam;
non peccabimus autem, scientes quoniam apud te sumus computati.
</vers>
    <vers num="3"> Nosse enim te consummata iustitia
est,
et scire virtutem tuam radix est immortalitatis.
</vers>
    <vers num="4"> Nec enim in errorem induxit nos
hominum malæ artis excogitatio,
nec adumbrantium labor sine fructu,
effigies maculata per varios colores,
</vers>
    <vers num="5"> cuius aspectus insensatis in
concupiscentiam venit,
et diligit mortuæ imaginis effigiem sine anima.
</vers>
    <vers num="6"> Malorum amatores digni sunt, qui spem
habeant in talibus
et qui faciunt illos et qui diligunt et qui colunt.
</vers>
    <vers num="7"> Sed et figulus, mollem terram premens
laboriose,
fingit ad usus nostros unumquodque vas;
et de eodem luto fingit,
quæ mundis operibus in usum sunt, vasa,
et quæ his sunt contraria, omnia similiter;
horum autem singulorum vasorum quis utriusque sit usus,
iudex est figulus.
</vers>
    <vers num="8"> Et cum malo labore deum vanum fingit
de eodem luto
ille, qui paulo ante de terra factus fuerat,
et post pusillum reducit se, unde acceptus est,
repetitus animæ debitum.
</vers>
    <vers num="9"> Sed cura est illi, non quia
laboraturus est,
nec quoniam brevis illi vita est,
sed concertatur aurificibus et argentariis
et ærarios imitatur
et gloriam præfert, quoniam res supervacuas fingit.
</vers>
    <vers num="10"> Cinis est cor eius,
et terra despectior spes illius,
et luto vilior vita eius,
</vers>
    <vers num="11"> quoniam ignoravit, qui se finxit
et qui inspiravit illi animam, quæ operatur,
et qui insufflavit ei spiritum vitalem.
</vers>
    <vers num="12"> Sed et æstimavit lusum esse vitam
nostram
et conversationem vitæ compositam ad lucrum;
oportere enim dicit undecumque etiam ex malo acquirere.
</vers>
    <vers num="13"> Hic enim scit se super omnes
delinquere,
qui ex terræ materia
fragilia vasa et sculptilia fingit.
</vers>
    <vers num="14"> Omnes enim insipientes et infelices
supra modum animæ infantis
sunt inimici populi tui et per potentiam opprimentes illum.
</vers>
    <vers num="15"> Quoniam omnia idola nationum deos
æstimaverunt,
quibus neque oculorum usus est ad videndum,
neque nares ad percipiendum spiritum,
neque aures ad audiendum,
neque digiti manuum ad tractandum,
sed et pedes eorum pigri ad ambulandum.
</vers>
    <vers num="16"> Homo enim fecit illos,
et, qui spiritum mutuatus est, is finxit illos;
nemo enim sibi similem homo poterit deum fingere:
</vers>
    <vers num="17"> cum autem sit mortalis, mortuum
fingit manibus iniquis.
Melior enim est ipse his, quos colit,
quia ipse quidem vixit, cum esset mortalis, illi autem numquam.
</vers>
    <vers num="18"> Sed et animalia miserrima
colunt;
in insipientia enim, aliis comparata, his sunt deteriora.
</vers>
    <vers num="19"> Nec pulchra in his inveniuntur,
quantum desiderari possit,
ut fit in animalium conspectu;
effugerunt autem et Dei laudem et benedictionem eius.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Propter hæc per his similia
castigati sunt digne
et per multitudinem bestiarum tormenta passi sunt.
</vers>
    <vers num="2"> Pro qua castigatione bene disponens
populum tuum
ad concupiscentiam delectamenti sui,
novum saporem, escam parasti eis ortygometram:
</vers>
    <vers num="3"> ut illi quidem concupiscentes
escam
propter fœditatem eorum animalium, quæ missa sunt,
etiam a necessaria concupiscentia averterentur;
hi autem in brevi inopes facti
etiam novam gustarent escam.
</vers>
    <vers num="4"> Oportebat enim illis quidem sine
excusatione
supervenire interitum exercentibus tyrannidem,
his autem tantum ostendere
quemadmodum inimici eorum exterminabantur.
</vers>
    <vers num="5"> Etenim, cum illis supervenit sæva
bestiarum ira,
morsibus perversorum colubrorum exterminabantur;
sed non in perpetuum ira tua permansit,
</vers>
    <vers num="6"> sed ad correptionem in brevi turbati
sunt,
signum habentes salutis ad commemorationem mandati legis tuæ.
</vers>
    <vers num="7"> Qui enim conversus est, non per hoc,
quod videbat, sanabatur,
sed per te omnium salvatorem.
</vers>
    <vers num="8"> In hoc autem ostendisti inimicis
nostris
quia tu es, qui liberas ab omni malo.
</vers>
    <vers num="9"> Illos enim locustarum et muscarum
occiderunt morsus,
et non est inventa sanitas animæ illorum,
quia digni erant ab huiusmodi exterminari;
</vers>
    <vers num="10"> filios autem tuos nec draconum
venenatorum vicerunt dentes:
misericordia enim tua adveniens sanabat illos.
</vers>
    <vers num="11"> In memoriam enim sermonum tuorum
pungebantur et velociter salvabantur,
ne in altam incidentes oblivionem
non possent distrahi a tua beneficientia.
</vers>
    <vers num="12"> Etenim neque herba neque malagma
sanavit eos,
sed tuus, Domine, sermo, qui sanat omnia.
</vers>
    <vers num="13"> Tu enim vitæ et mortis habes
potestatem,
et deducis ad portas mortis et reducis.
</vers>
    <vers num="14"> Homo autem occidit quidem per
malitiam suam
et spiritum, qui exierit, restituere non potest,
nec liberare animam, quæ recepta est.
</vers>
    <vers num="15"> Sed tuam manum effugere impossibile
est:
</vers>
    <vers num="16"> negantes enim te nosse impii
per fortitudinem brachii tui flagellati sunt,
novis pluviis et grandinibus et imbribus persecutionem passi
et per ignem consumpti.
</vers>
    <vers num="17"> Quod enim valde mirabile erat,
in aqua, quæ omnia exstinguit, plus ignis valebat;
vindex est enim orbis iustorum.
</vers>
    <vers num="18"> Quodam enim tempore mansuetabatur
flamma,
ne combureret, quæ ad impios missa erant, animalia,
sed ut ipsi videntes
scirent quoniam Dei iudicio patiuntur persecutionem.
</vers>
    <vers num="19"> Quodam autem tempore et in medio
aquarum
supra virtutem ignis exardescit,
ut iniquæ terræ genimina exterminet.
</vers>
    <vers num="20"> Pro quibus angelorum esca nutrivisti
populum tuum
et paratum panem de cælo præstitisti illis sine labore,
omne delectamentum in se habentem
et ad omnem gustum aptum.
</vers>
    <vers num="21"> Substantia enim tua dulcedinem tuam
in filios ostendebat;
et deserviens sumentis voluntati,
ad quod quisque volebat, convertebatur.
</vers>
    <vers num="22"> Nix autem et glacies sustinebant
ignem et non tabescebant,
ut scirent quoniam fructus inimicorum
exterminabat ignis ardens in grandine et in pluviis coruscans;
</vers>
    <vers num="23"> hic autem iterum, ut nutrirentur
iusti,
etiam suæ virtutis oblitus est.
</vers>
    <vers num="24"> Creatura enim tibi Factori
deserviens
invalescit in tormentum adversus iniustos
et lenior fit ad benefaciendum
pro his, qui in te confidunt.
</vers>
    <vers num="25"> Propter hoc, et tunc in omnia
transfigurata,
omnium nutrici gratiæ tuæ deserviebat
ad voluntatem eorum, qui a te desiderabant,
</vers>
    <vers num="26"> ut discerent filii tui, quos
dilexisti, Domine,
quoniam non nativitates fructuum pascunt homines,
sed sermo tuus credentes in te conservat.
</vers>
    <vers num="27"> Quod enim ab igne non poterat
exterminari,
statim ab exiguo radio solis calefactum tabescebat,
</vers>
    <vers num="28"> ut notum esset quoniam oportet
prævenire solem
ad benedictionem tuam
et ad ortum lucis te adorare.
</vers>
    <vers num="29"> Ingrati enim spes tamquam hibernalis
glacies tabescet
et disperiet tamquam aqua supervacua.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Magna sunt enim iudicia tua et
inenarrabilia;
propter hoc indisciplinatæ animæ erraverunt.
</vers>
    <vers num="2"> Dum enim persuasum habent iniqui
posse dominari nationi sanctæ,
captivi tenebrarum et longæ noctis compediti,
inclusi sub tectis, fugitivi perpetuæ providentiæ iacuerunt.
</vers>
    <vers num="3"> Et dum putant se latere in obscuris
peccatis,
tenebroso oblivionis velamento
dispersi sunt, paventes horrende,
et umbris perturbati.
</vers>
    <vers num="4"> Neque enim, quæ continebat illos,
spelunca sine timore custodiebat,
quoniam sonitus descendentes perturbabant illos,
et phantasmata tristi vultu mærentia apparebant.
</vers>
    <vers num="5"> Et ignis quidem nulla vis poterat
illis lumen præbere,
nec siderum limpidæ flammæ
illuminare poterant illam noctem horrendam.
</vers>
    <vers num="6"> Apparebat autem illis tantum
subitaneus ignis timore plenus,
et timore perculsi illius, quæ non videbatur, visionis
æstimabant deteriora esse, quæ videbantur;
</vers>
    <vers num="7"> et magicæ artis appositi erant
derisus,
et in sapientia gloriæ correptio cum contumelia.
</vers>
    <vers num="8"> Illi enim, qui promittebant
timores et perturbationes expellere se ab anima languente,
hi cum ridiculo timore languebant.
</vers>
    <vers num="9"> Nam, etsi nihil turbulenti illos
terrebat,
transitu animalium et serpentium sibilatione commoti,
tremebundi peribant,
etaerem, quem nulla ratione quis effugere posset, negantes se
videre.
</vers>
    <vers num="10"> Formidinis enim suæ propriæ
nequitia dat testimonium,
cum sit condemnata;
semper autem præsumit sæva perturbata conscientia.
</vers>
    <vers num="11"> Nihil enim est timor nisi proditio
auxiliorum, quæ sunt a cogitatione;
</vers>
    <vers num="12"> et, dum ab intus minor est
exspectatio,
maiorem computat inscientiam eius causæ, quæ tormentum
præstat.
</vers>
    <vers num="13"> Illi autem per impotentem vere
noctem
et ab impotentis inferni speluncis supervenientem,
eundem somnum dormientes,
</vers>
    <vers num="14"> aliquando a monstris exagitabantur
phantasmatum,
aliquando animæ deficiebant proditione:
subitaneus enim illis et insperatus timor infundebatur.
</vers>
    <vers num="15"> Itaque, si quisquam illic
decidisset,
custodiebatur in carcere sine ferro reclusus.
</vers>
    <vers num="16"> Sive enim rusticus quis erat aut
pastor
aut agri laborum operarius præoccupatus,
ineffugibilem sustinebat necessitatem,
una enim catena tenebrarum omnes erant colligati.
</vers>
    <vers num="17"> Sive spiritus sibilans
aut inter spissos arborum ramos avium sonus suavis
aut numerus aquæ decurrentis nimium
aut sonus durus præcipitatarum petrarum
</vers>
    <vers num="18"> aut ludentium animalium cursus
invisus
aut mugientium ferissimarum bestiarum vox
aut resonans de cavitate montium echo
deficientes faciebant illos præ timore.
</vers>
    <vers num="19"> Omnis enim orbis terrarum limpido
illuminabatur lumine
et non impeditis operibus continebatur;
</vers>
    <vers num="20"> solis autem illis superposita erat
gravis nox,
imago tenebrarum, quæ illos recepturæ erant:
ipsi ergo sibi erant graviores tenebris.</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Sanctis autem tuis maxima erat
lux;
et horum quidem vocem illi audiebant, sed figuram non videbant
et, quia non et ipsi eadem passi erant, magnificabant;
</vers>
    <vers num="2"> quoniam autem, qui ante læsi erant,
non lædebant, gratias agebant
et, quod eos ante distulissent, donum petebant.
</vers>
    <vers num="3"> Propter quod ignis ardentem
columnam,
ducem ignotæ viæ,
et solem sine læsura gloriosæ peregrinationis præstitisti.
</vers>
    <vers num="4"> Digni quidem illi carere luce
et pati carcerem tenebrarum,
qui inclusos custodierant filios tuos,
per quos incipiebat incorruptum legis lumen sæculo dari.
</vers>
    <vers num="5"> Cum cogitarent iustorum occidere
infantes
— et uno exposito filio et liberato — in traductionem
illorum multitudinem filiorum abstulisti
et pariter illos perdidisti in aqua valida.
</vers>
    <vers num="6"> Illa nox ante cognita est a patribus
nostris,
ut vere scientes, quibus iuramentis crediderunt,
animæquiores essent.
</vers>
    <vers num="7"> Suscepta est a populo tuo sanitas
quidem iustorum,
iniustorum autem exterminatio;
</vers>
    <vers num="8"> sicut enim punivisti adversarios,
sic et nos provocans magnificasti.
</vers>
    <vers num="9"> Absconse enim sacrificabant iusti
pueri bonorum
et divinitatis legem in concordia disposuerunt;
similiter et bona et pericula recepturos sanctos
patrum iam ante decantantes laudes.
</vers>
    <vers num="10"> Resonabat autem inconveniens
inimicorum clamor,
et flebilis perferebatur vox ploratorum infantium.
</vers>
    <vers num="11"> Simili autem pœna servus cum domino
afflictus est,
et popularis homo regi similia passus;
</vers>
    <vers num="12"> similiter ergo omnes uno nomine
mortis
mortuos habebant innumerabiles.
Nec enim ad sepeliendum vivi sufficiebant,
quoniam uno momento,
quæ erat præclarior generatio illorum, exterminata erat.
</vers>
    <vers num="13"> De omnibus enim non credentes
propter veneficia,
in exterminio primogenitorum
confessi sunt populum filium Dei esse.
</vers>
    <vers num="14"> Cum enim quietum silentium
contineret omnia,
et nox in suo cursu medium iter haberet,
</vers>
    <vers num="15"> omnipotens sermo tuus de cælo a
regalibus sedibus
durus bellator in mediam exterminii terram prosilivit,
gladium acutum insimulatum imperium tuum portans;
</vers>
    <vers num="16"> et stans replevit omnia morte
et usque ad cælum attingebat stans in terra.
</vers>
    <vers num="17"> Tunc continuo visus somniorum
terribilium turbaverunt illos,
et timores supervenerunt insperati,
</vers>
    <vers num="18"> et alius alibi proiectus
semivivus,
propter quam moriebatur causam, demonstrabat.
</vers>
    <vers num="19"> Visiones enim, quæ illos
turbaverunt, hæc præmonebant,
ne inscii quare mala patiebantur, perirent.
</vers>
    <vers num="20"> Tetigit autem et iustos tentatio
mortis,
et interitus in eremo factus est multitudinis,
sed non diu permansit ira tua.
</vers>
    <vers num="21"> Properans enim homo sine querela
propugnavit,
proferens servitutis suæ scutum:
orationem et per incensum deprecationem;
restitit iræ et finem imposuit necessitati,
ostendens quoniam tuus est famulus.
</vers>
    <vers num="22"> Vicit autem iram non in virtute
corporis,
nec armaturæ potentia,
sed verbo illum, qui se vexabat, subiecit,
iuramenta parentum et testamentum commemorans.
</vers>
    <vers num="23"> Cum enim iam acervatim cecidissent
super alterutrum mortui,
interstitit et amputavit impetum
et divisit illam, quæ ad vivos ducebat, viam.
</vers>
    <vers num="24"> In veste enim poderis, quam habebat,
totus erat orbis terrarum,
et parentum magnalia in quattuor ordinum lapidum sculptura, et
magnificentia tua in diademate capitis illius.
</vers>
    <vers num="25"> His cessit, qui exterminabat, et
hæc extimuit;
erat enim sola tentatio iræ sufficiens.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Impiis autem usque in novissimum
sine misericordia ira supervenit;
præsciebat enim et futura illorum,
</vers>
    <vers num="2"> quoniam, cum ipsi permisissent, ut se
educerent,
et cum magna sollicitudine præmisissent illos,
consequebantur illos pænitentia acti.
</vers>
    <vers num="3"> Adhuc enim inter manus habentes
luctus
et deplorantes ad monumenta mortuorum,
aliam sibi assumpserunt cogitationem inscientiæ
et, quos rogantes proiecerant,
hos tamquam fugitivos persequebantur.
</vers>
    <vers num="4"> Trahebat enim illos ad hunc finem
digna necessitas;
et horum, quæ acciderant, oblivionem immisit,
ut eam, quæ deerat tormentis, suppleret punitionem,
</vers>
    <vers num="5"> et populus quidem tuus mirabile iter
tentaret,
illi autem novam mortem invenirent.
</vers>
    <vers num="6"> Omnis enim creatura in suo genere
iterum ab initio refigurabatur,
deserviens tuis præceptis,
ut pueri tui custodirentur illæsi.
</vers>
    <vers num="7"> Nam nubes castra eorum obumbrans,
et ex aqua, quæ ante erat, emersio terræ aridæ apparuit:
e mari Rubro via sine impedimento,
et campus germinans de fluctu violento,
</vers>
    <vers num="8"> per quem cum tota natione
transierunt, qui tegebantur tua manu,
videntes tua mirabilia monstra.
</vers>
    <vers num="9"> Tamquam enim equi depaverunt
escam
et tamquam agni exsultaverunt,
magnificantes te, Domine, qui liberasti illos.
</vers>
    <vers num="10"> Memores enim erant adhuc eorum,
quæ in incolatu illorum facta fuerant,
quemadmodum pro natione animalium eduxit terra muscas,
et pro piscibus eructavit fluvius multitudinem ranarum.
</vers>
    <vers num="11"> Novissime autem viderunt novam
creaturam avium,
cum, adducti concupiscentia, postulaverunt escas epulationis:
</vers>
    <vers num="12"> in consolationem enim desiderii
ascendit illis de mari ortygometra.
</vers>
    <vers num="13"> Et vexationes peccatoribus
supervenerunt,
non sine illis, quæ ante facta erant, argumentis per vim
fulminum:
iuste enim patiebantur secundum suas nequitias;
etenim detestabiliorem inhospitalitatem instituerunt.
</vers>
    <vers num="14"> Alii quidem ignotos non recipiebant
advenas,
isti autem beneficos hospites in servitutem redigebant.
</vers>
    <vers num="15"> Et non solum hæc, sed et alius
quidam respectus erit illorum,
quoniam inviti recipiebant extraneos;
</vers>
    <vers num="16"> isti autem, qui cum lætitia
receperunt hos,
qui eisdem usi erant iustitiis,
sævissimis afflixerunt doloribus.
</vers>
    <vers num="17"> Percussi sunt autem cæcitate
sicut illi in foribus iusti,
cum, vastis cooperti tenebris,
unusquisque transitum ostii sui quærebat.
</vers>
    <vers num="18"> Inter se enim elementa
convertuntur,
sicut in psalterio voces numeri nomen immutant,
semper tamen suum sonum custodiunt;
quod quidem ex ipso visu eorum, quæ facta sunt,
certo æstimari potest.
</vers>
    <vers num="19"> Agrestia enim in aquatica
convertebantur,
et, quæcumque erant natantia, in terram transibant.
</vers>
    <vers num="20"> Ignis in aqua valebat supra suam
virtutem,
et aqua exstinguentis naturæ obliviscebatur.
</vers>
    <vers num="21"> Flammæ e contrario corruptibilium
animalium
non vexaverunt carnes inambulantium,
nec dissolvebant illud, quod facile dissolvebatur,
glaciei simile genus immortalis escæ.
</vers>
    <vers num="22"> In omnibus enim magnificasti populum
tuum, Domine,
et honorasti et non despexisti,
in omni tempore et in omni loco assistens eis.</vers>
  </cap>
</romanliturgy>
