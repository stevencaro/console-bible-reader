<?xml version="1.0" encoding="utf-8"?>
<romanliturgy lingua="la" elibro="ion">
  <titulum>Prophetia Ionæ</titulum>
  <subtitulum>Capitulum 1</subtitulum>
  <cap num="1">
    <vers num="1"> Et factum est verbum Domini ad
Ionam filium Amathi dicens:
</vers>
    <vers num="2"> « Surge et vade in Nineven
civitatem grandem et prædica in ea, quia ascendit malitia eius
coram me ».
</vers>
    <vers num="3"> Et surrexit Ionas, ut fugeret in
Tharsis a facie Domini; et descendit Ioppen et invenit navem euntem
in Tharsis et dedit naulum eius et descendit in eam, ut iret cum
eis in Tharsis a facie Domini.
</vers>
    <vers num="4"> Dominus autem misit ventum magnum in
mare, et facta est tempestas magna in mari, et navis periclitabatur
conteri.
</vers>
    <vers num="5"> Et timuerunt nautæ et clamaverunt
unusquisque ad deum suum et miserunt vasa, quæ erant in navi, in
mare, ut alleviaretur ab eis. Ionas autem descenderat ad interiora
navis et, cum recubuisset, dormiebat sopore gravi.
</vers>
    <vers num="6"> Et accessit ad eum gubernator et
dixit ei: « Quid? Tu sopore deprimeris? Surge, invoca
Deum tuum, si forte recogitet Deus de nobis, et non
pereamus ».
</vers>
    <vers num="7"> Et dixit unusquisque ad collegam
suum: « Venite, et mittamus sortes, ut sciamus quare hoc
malum sit nobis ». Et miserunt sortes, et cecidit sors
super Ionam.
</vers>
    <vers num="8"> Et dixerunt ad eum:
« Indica nobis cuius causa malum istud sit nobis. Quod
est opus tuum, et unde venis? Quæ terra tua, et ex quo populo es
tu? ».
</vers>
    <vers num="9"> Et dixit ad eos:
« Hebræus ego sum et Dominum, Deum cæli, ego timeo,
qui fecit mare et aridam ».
</vers>
    <vers num="10"> Et timuerunt viri timore magno et
dixerunt ad eum: « Quid hoc fecisti? ».
Cognoverant enim viri quod a facie Domini fugeret, quia indicaverat
eis.
</vers>
    <vers num="11"> Et dixerunt ad eum:
« Quid faciemus tibi, ut conticescat mare a
nobis? ». Mare enim magis ac magis intumescebat.
</vers>
    <vers num="12"> Et dixit ad eos:
« Tollite me et mittite in mare, et cessabit mare a
vobis; scio enim ego quoniam propter me tempestas hæc grandis
super vos ».
</vers>
    <vers num="13"> Et remigabant viri, ut reverterentur
ad aridam; et non valebant, quia mare magis intumescebat super
eos.
</vers>
    <vers num="14"> Et clamaverunt ad Dominum et
dixerunt: « Quæsumus, Domine, ne pereamus in anima viri
istius, et ne des super nos sanguinem innocentem; quia tu, Domine,
sicut voluisti, fecisti ».
</vers>
    <vers num="15"> Et tulerunt Ionam et miserunt in
mare; et stetit mare a fervore suo.
</vers>
    <vers num="16"> Et timuerunt viri timore magno
Dominum et immolaverunt hostias Domino et voverunt vota.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et præparavit Dominus piscem
grandem, ut deglutiret Ionam; et erat Ionas in ventre piscis tribus
diebus et tribus noctibus.
</vers>
    <vers num="2"> Et oravit Ionas ad Dominum Deum suum
de ventre piscis
</vers>
    <vers num="3"> et dixit: « Clamavi de
tribulatione mea ad Dominum,
et respondit mihi;
de ventre inferi clamavi,
et exaudisti vocem meam.
</vers>
    <vers num="4"> Et proiecisti me in profundum in
corde maris,
et flumen circumdedit me;
omnes gurgites tui et fluctus tui
super me transierunt.
</vers>
    <vers num="5"> Et ego dixi: “Abiectus sum
a conspectu oculorum tuorum;
verumtamen rursus videbo
templum sanctum tuum”.
</vers>
    <vers num="6"> Circumdederunt me aquæ usque ad
guttur,
abyssus vallavit me,
iuncus alligatus est capiti meo.
</vers>
    <vers num="7"> Ad extrema montium descendi,
terræ vectes concluserunt me in æternum,
sed eduxisti de fovea vitam meam,
Domine Deus meus.
</vers>
    <vers num="8"> Cum angustiaretur in me anima
mea,
Domini recordatus sum,
et venit ad te oratio mea,
ad templum sanctum tuum.
</vers>
    <vers num="9"> Qui colunt idola vana,
pietatem suam derelinquunt;
</vers>
    <vers num="10"> ego autem in voce laudis
immolabo tibi,
quæcumque vovi, reddam;
salus Domini est ».
</vers>
    <vers num="11"> Et dixit Dominus pisci, et evomuit
Ionam in aridam.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et factum est verbum Domini ad
Ionam secundo dicens:
</vers>
    <vers num="2"> « Surge, vade in Nineven
civitatem magnam et prædica in ea prædicationem, quam ego loquor
ad te ».
</vers>
    <vers num="3"> Et surrexit Ionas et abiit in Nineven
iuxta verbum Domini.
Et Nineve erat civitas magna coram Deo, itinere trium dierum.
</vers>
    <vers num="4"> Et cœpit Ionas introire in civitatem
itinere diei unius; et clamavit et dixit: « Adhuc
quadraginta dies, et Nineve subvertetur ».
</vers>
    <vers num="5"> Et crediderunt viri Ninevitæ in Deo;
et prædicaverunt ieiunium et vestiti sunt saccis a maiore usque ad
minorem.
</vers>
    <vers num="6"> Et pervenit verbum ad regem Nineve;
et surrexit de solio suo et abiecit pallium suum a se et indutus
est sacco et sedit in cinere.
</vers>
    <vers num="7"> Et clamavit et dixit in Nineve
decreto regis et principum eius dicens: « Homines et
iumenta et boves et pecora non gustent quidquam nec pascantur et
aquam non bibant;
</vers>
    <vers num="8"> et operiantur saccis homines et
iumenta et clament ad Deum in fortitudine, et convertatur vir a via
sua mala et a violentia, quæ est in manibus eorum.
</vers>
    <vers num="9"> Quis scit si convertatur et ignoscat
Deus et revertatur a furore iræ suæ, et non
peribimus? ».
</vers>
    <vers num="10"> Et vidit Deus opera eorum, quia
conversi sunt de via sua mala; et misertus est Deus super malum,
quod lo cutus fuerat ut faceret eis, et
non fecit.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et afflictus est Ionas afflictione
magna et iratus est;
</vers>
    <vers num="2"> et oravit ad Dominum et dixit:
« Obsecro, Domine, numquid non hoc est verbum meum, cum
adhuc essem in terra mea? Propter hoc præoccupavi ut fugerem in
Tharsis. Sciebam enim quia tu Deus clemens et misericors es,
longanimis et multæ miserationis et ignoscens super malitia.
</vers>
    <vers num="3"> Et nunc, Domine, tolle, quæso,
animam meam a me, quia melior est mihi mors quam vita”.
</vers>
    <vers num="4"> Et dixit Dominus:
« Putasne bene irasceris tu? ».
</vers>
    <vers num="5"> Et egressus est Ionas de civitate et
sedit contra orientem civitatis et fecit sibimet umbraculum ibi et
sedebat subter illud in umbra, donec videret quid accideret in
civitate.
</vers>
    <vers num="6"> Et præparavit Dominus Deus hederam,
et ascendit super Ionam, ut esset umbra super caput eius et
protegeret eum ab afflictione sua. Et lætatus est Ionas super
hedera lætitia magna.
</vers>
    <vers num="7"> Et paravit Deus vermem, cum surgeret
aurora in crastinum, et percussit hederam, quæ exaruit.
</vers>
    <vers num="8"> Et, cum ortus fuisset sol, præcepit
Deus vento orientali calido; et percussit sol super caput Ionæ, et
elanguit; et petivit animæ suæ, ut moreretur, et dixit:
« Melius est mihi mori quam vivere »
</vers>
    <vers num="9"> Et dixit Deus ad Ionam:
« Putasne bene irasceris tu super hedera? ».
Et dixit: « Bene irascor ego usque ad
mortem ».
</vers>
    <vers num="10"> Et dixit Dominus: « Tu
doles super hederam, in qua non laborasti neque fecisti, ut
cresceret, quæ sub una nocte nata est et sub una nocte periit.
</vers>
    <vers num="11"> Et ego non parcam Nineve civitati
magnæ, in qua sunt plus quam centum viginti milia hominum, qui
nesciunt quid sit inter dexteram et sinistram suam, et iumenta
multa? ».</vers>
  </cap>
</romanliturgy>
