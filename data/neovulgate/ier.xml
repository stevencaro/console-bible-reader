<?xml version="1.0" encoding="utf-8"?>
<romanliturgy lingua="la" elibro="ier">
  <titulum>Liber Ieremiæ</titulum>
  <subtitulum>Capitulum 1</subtitulum>
  <cap num="1">
    <vers num="1"> Verba Ieremiæ filii Helciæ de
sacerdotibus, qui fuerunt in Anathoth in terra Beniamin.
</vers>
    <vers num="2"> Quod factum est verbum Domini ad eum
in diebus Iosiæ filii Amon regis Iudæ, in tertio decimo anno
regni eius.
</vers>
    <vers num="3"> Et factum est in diebus Ioachim filii
Iosiæ regis Iudæ, usque ad consummationem undecimi anni Sedeciæ
filii Iosiæ regis Iudæ, usque ad transmigrationem Ierusalem in
mense quinto.
</vers>
    <vers num="4"> Et factum est verbum Domini ad me
dicens:
</vers>
    <vers num="5"> « Priusquam te formarem in
utero, novi te
et, antequam exires de vulva, sanctificavi te
et prophetam gentibus dedi te ».
</vers>
    <vers num="6"> Et dixi: « Heu, Domine
Deus! Ecce nescio loqui, quia puer ego sum ».
</vers>
    <vers num="7"> Et dixit Dominus ad me:
« Noli dicere: “Puer sum”,
quoniam, ad quoscumque mittam te, ibis
et universa, quæcumque mandavero tibi, loqueris.
</vers>
    <vers num="8"> Ne timeas a facie eorum,
quia tecum ego sum, ut eruam te »,
dicit Dominus.
</vers>
    <vers num="9"> Et misit Dominus manum suam et
tetigit os meum; et dixit Dominus ad me:
« Ecce dedi verba mea in ore tuo;
</vers>
    <vers num="10"> ecce constitui te hodie super gentes
et super regna,
ut evellas et destruas
et disperdas et dissipes
et ædifices et plantes ».
</vers>
    <vers num="11"> Et factum est verbum Domini ad me
dicens: « Quid tu vides, Ieremia? ». Et dixi:
« Virgam amygdali vigilantis ego video ».
</vers>
    <vers num="12"> Et dixit Dominus ad me: “Bene
vidisti, quia vigilo ego super verbo meo, ut faciam
illud ».
</vers>
    <vers num="13"> Et factum est verbum Domini secundo
ad me dicens: « Quid tu vides? ». Et dixi:
« Ollam succensam ego video; et facies eius a facie
aquilonis ».
</vers>
    <vers num="14"> Et dixit Dominus ad me:
« Ab aquilone pandetur malum
super omnes habitatores terræ;
</vers>
    <vers num="15"> quia ecce ego convocabo
omnia regna aquilonis,
ait Dominus,
et venient et ponent unusquisque solium suum
in introitu portarum Ierusalem
et contra omnes muros eius in circuitu
et contra universas urbes Iudæ;
</vers>
    <vers num="16"> et loquar iudicia mea cum eis
super omnem malitiam eorum,
qui dereliquerunt me
et incensum obtulerunt diis alienis
et adoraverunt opus manuum suarum.
</vers>
    <vers num="17"> Tu ergo accinge lumbos tuos
et surge et loquere ad eos omnia,
quæ ego præcipio tibi;
ne timeas a facie eorum,
alioquin timere te faciam vultum eorum.
</vers>
    <vers num="18"> Ego quippe dedi te hodie
in civitatem munitam
et in columnam ferream
et in murumaereum
contra omnem terram
regibus Iudæ, principibus eius
et sacerdotibus et populo terræ;
</vers>
    <vers num="19"> et bellabunt adversum te et non
prævalebunt,
quia tecum ego sum,
ait Dominus,
ut eripiam te ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et factum est verbum Domini ad me
dicens:
</vers>
    <vers num="2"> « Vade et clama in auribus
Ierusalem dicens:
Hæc dicit Dominus:
Recordatus sum tui, caritatis adulescentiæ tuæ
et amoris desponsationis tuæ,
quando secuta es me in deserto,
in terra, quæ non seminatur.
</vers>
    <vers num="3"> Sanctus Domino Israel,
primitiæ frugum eius;
omnes, qui devorabant eum, delinquebant;
mala veniebant super eos,
dicit Dominus.
</vers>
    <vers num="4"> Audite verbum Domini, domus Iacob
et omnes cognationes domus Israel.
</vers>
    <vers num="5"> Hæc dicit Dominus:
Quid invenerunt patres vestri in me iniquitatis,
quia elongaverunt a me
et ambulaverunt post vanitatem
et vani facti sunt?
</vers>
    <vers num="6"> Et non dixerunt: “Ubi est
Dominus,
qui ascendere nos fecit de terra Ægypti,
qui traduxit nos per desertum,
per terram inhabitabilem et inviam,
per terram sitis et caliginis,
per terram, in qua non ambulavit vir,
neque habitavit homo?”.
</vers>
    <vers num="7"> Et induxi vos in terram hortorum,
ut comederetis fructum eius et optima illius;
et ingressi contaminastis terram meam
et hereditatem meam posuistis in abominationem.
</vers>
    <vers num="8"> Sacerdotes non dixerunt:
“Ubi est Dominus?”.
Et tractantes legem nescierunt me,
et pastores prævaricati sunt in me,
et prophetæ prophetaverunt in Baal
et, quæ nihil prosunt, secuti sunt.
</vers>
    <vers num="9"> Propterea adhuc iudicio contendam
vobiscum,
ait Dominus,
et cum filiis filiorum vestrorum disceptabo.
</vers>
    <vers num="10"> En transite ad insulas Cetthim et
videte
et in Cedar mittite et considerate vehementer
et videte, si factum est huiuscemodi:
</vers>
    <vers num="11"> si mutavit gens deos,
et certe ipsi non sunt dii;
populus vero meus mutavit gloriam suam
in id, quod nihil prodest.
</vers>
    <vers num="12"> Obstupescite, cæli, super hoc
et inhorrescite supra modum,
dicit Dominus.
</vers>
    <vers num="13"> Duo enim mala fecit populus
meus:
me dereliquerunt fontem aquæ vivæ,
ut foderent sibi cisternas,
cisternas dissipatas,
quæ continere non valent aquas.
</vers>
    <vers num="14"> Numquid servus est Israel
aut vernaculus?
Quare ergo factus est in prædam?
Super eum rugierunt leones
</vers>
    <vers num="15"> et dederunt vocem suam;
posuerunt terram eius in solitudinem:
civitates eius exustæ sunt,
et non est qui habitet in eis.
</vers>
    <vers num="16"> Filii quoque Mempheos et Taphnes
decalvabunt tibi verticem.
</vers>
    <vers num="17"> Numquid non istud factum est
tibi,
quia dereliquisti Dominum Deum tuum
eo tempore, quo ducebat te per viam?
</vers>
    <vers num="18"> Et nunc quid tibi vis in via
Ægypti,
ut bibas aquam Nili?
Et quid tibi cum via Assyriorum,
ut bibas aquam Fluminis?
</vers>
    <vers num="19"> Arguet te malitia tua,
et aversio tua increpabit te;
scito et vide quia malum et amarum est
reliquisse te Dominum Deum tuum et non esse timorem mei apud
te,
dicit Dominus, Deus exercituum.
</vers>
    <vers num="20"> A sæculo confregisti iugum
tuum,
rupisti vincula tua
et dixisti: “Non serviam”.
In omni enim colle sublimi
et sub omni ligno frondoso
tu prosternebaris meretrix.
</vers>
    <vers num="21"> Ego autem plantavi te vineam
electam,
omne semen verum;
quomodo ergo conversa es
in palmites vineæ alienæ?
</vers>
    <vers num="22"> Si laveris te nitro
et multiplicaveris tibi herbam fullonum,
maculata es in iniquitate tua coram me,
dicit Dominus Deus.
</vers>
    <vers num="23"> Quomodo dicis: “Non sum
polluta,
post Baalim non ambulavi”?
Vide viam tuam in convalle,
scito quid feceris:
camelus levis contorquens vias suas.
</vers>
    <vers num="24"> Onager assuetus in solitudine
in desiderio animæ suæ attrahitaerem;
libidinem eius quis avertet?
Omnes, qui quærunt eam, non deficient,
in menstruis eius invenient eam.
</vers>
    <vers num="25"> Prohibe pedem tuum a nuditate
et guttur tuum a siti.
Et dixisti: “Vanum est, nequaquam;
adamavi quippe alienos
et post eos ambulabo”.
</vers>
    <vers num="26"> Quomodo confunditur fur, quando
deprehenditur,
sic confusi sunt domus Israel,
ipsi et reges eorum, principes
et sacerdotes et prophetæ eorum
</vers>
    <vers num="27"> dicentes ligno: “Pater meus es
tu” et lapidi: “Tu me genuisti”.
Verterunt ad me tergum et non faciem,
sed in tempore afflictionis suæ dicent:
“Surge et libera nos!”.
</vers>
    <vers num="28"> Ubi sunt dii tui, quos fecisti
tibi?
Surgant et liberent te in tempore afflictionis tuæ;
secundum numerum quippe civitatum tuarum
facti sunt dii tui, Iuda.
</vers>
    <vers num="29"> Quid vultis mecum iudicio
contendere?
Omnes prævaricati estis in me,
dicit Dominus.
</vers>
    <vers num="30"> Frustra percussi filios vestros:
disciplinam non receperunt.
Devoravit gladius vester prophetas vestros:
quasi leo vastator.
</vers>
    <vers num="31"> O generatio, vos videte verbum
Domini:
numquid solitudo factus sum Israeli
aut terra tenebrarum?
Quare ergo dixit populus meus: “Recessimus,
non veniemus ultra ad te”?
</vers>
    <vers num="32"> Numquid obliviscitur virgo ornamenti
sui,
sponsa fasciæ pectoralis suæ?
Populus vero meus oblitus est mei
diebus innumeris.
</vers>
    <vers num="33"> Quam bene paras viam tuam
ad quærendum amorem!
Et insuper in malum
docuisti vias tuas,
</vers>
    <vers num="34"> et in fimbriis tuis inventus est
sanguis animarum pauperum innocentium:
non effringentes invenisti eos;
sed in omnibus his
</vers>
    <vers num="35"> dixisti: “Innocens ego
sum,
propterea aversus est furor eius a me”.
Ecce ego iudicio contendam tecum, eo quod dixeris: “Non
peccavi”.
</vers>
    <vers num="36"> Quam leviter mutas vias tuas!
Et ab Ægypto confunderis,
sicut confusa es ab Assyria.
</vers>
    <vers num="37"> Nam et ab ista egredieris,
et manus tuæ erunt super caput tuum,
quoniam obtrivit Dominus illos, quibus confisus es,
et nihil habebis prosperum in eis.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Si dimiserit vir uxorem suam,
et recedens ab eo
duxerit virum alterum,
numquid revertetur ad eam ultra?
Numquid non polluta
et contaminata est terra illa?
Tu autem fornicata es cum amatoribus multis
et reverteris ad me?,
dicit Dominus.
</vers>
    <vers num="2"> Leva oculos tuos ad colles et
vide,
ubi non prostrata sis.
In viis sedebas exspectans eos
quasi Arabs in solitudine;
et polluisti terram
in fornicationibus tuis et in malitia tua.
</vers>
    <vers num="3"> Quam ob rem prohibitæ sunt stillæ
pluviarum,
et serotinus imber non fuit.
Frons mulieris meretricis facta est tibi;
noluisti erubescere.
</vers>
    <vers num="4"> Nonne amodo vocas me: “Pater
meus,
dux adulescentiæ meæ tu es!
</vers>
    <vers num="5"> Numquid irascetur in perpetuum
aut perseverabit in finem?”.
Ecce locuta es
et fecisti mala et prævaluisti ».
</vers>
    <vers num="6"> Et dixit Dominus ad me in diebus
Iosiæ regis: « Numquid vidisti, quæ fecerit aversatrix
Israel? Abiit sibimet super omnem montem excelsum et sub omni ligno
frondoso et fornicata est ibi.
</vers>
    <vers num="7"> Et dixi: “Cum fecerit hæc
omnia, ad me revertetur”; et non est reversa. Et vidit
prævaricatrix soror eius, Iuda;
</vers>
    <vers num="8"> et vidit quia pro eo quod mœchata
esset aversatrix Israel, dimisissem eam et dedissem ei libellum
repudii, et non timuit prævaricatrix Iuda, soror eius, sed abiit
et fornicata est etiam ipsa;
</vers>
    <vers num="9"> et facilitate fornicationis suæ
contaminavit terram et mœchata est cum lapide et ligno.
</vers>
    <vers num="10"> Sed in omnibus his non est reversa
ad me prævaricatrix soror eius Iuda in toto corde suo sed in
mendacio », ait Dominus.
</vers>
    <vers num="11"> Et dixit Dominus ad me:
« Iustificavit animam suam aversatrix Israel
comparatione prævaricatricis Iudæ.
</vers>
    <vers num="12"> Vade et clama sermones istos contra
aquilonem et dices:
Revertere, aversatrix Israel,
ait Dominus,
et non avertam faciem meam a vobis,
quia pius ego sum,
dicit Dominus,
et non irascar in perpetuum.
</vers>
    <vers num="13"> Verumtamen scito iniquitatem
tuam,
quia in Dominum Deum tuum prævaricata es
et dispersisti vias tuas alienis
sub omni ligno frondoso;
et vocem meam non audistis,
ait Dominus.
</vers>
    <vers num="14"> Convertimini, filii, qui aversi
estis a me, dicit Dominus, quia ego Dominus vester sum; et assumam
vos unum de civitate et duos de cognatione et introducam vos in
Sion;
</vers>
    <vers num="15"> et dabo vobis pastores iuxta cor
meum, et pascent vos scientia et doctrina.
</vers>
    <vers num="16"> Cumque multiplicati fueritis et
creveritis in terra in diebus illis, ait Dominus, non dicent ultra:
“Arca testamenti Domini”, neque ascendet super cor,
neque recordabuntur illius, nec requiretur, nec fiet ultra.
</vers>
    <vers num="17"> In tempore illo vocabunt Ierusalem
Solium Domini, et congregabuntur ad eam omnes gentes in nomine
Domini in Ierusalem; et non ambulabunt ultra post pravitatem cordis
sui pessimi.
</vers>
    <vers num="18"> In diebus illis ibit domus Iudæ ad
domum Israel, et venient simul de terra aquilonis ad terram, quam
dedi in hereditatem patribus vestris.
</vers>
    <vers num="19"> Ego autem dixi:
Quomodo ponam te in filiis
et tribuam tibi terram desiderabilem,
hereditatem præclarissimam inter gentes?
Et dixi: Patrem vocabitis me
et post me ingredi non cessabitis.
</vers>
    <vers num="20"> Sed, quomodo contemnit mulier
amatorem suum,
sic contempsistis me, domus Israel »,
dicit Dominus.
</vers>
    <vers num="21"> Vox in collibus audita est,
ploratus et supplicatio filiorum Israel,
quoniam iniquam fecerunt viam suam,
obliti sunt Domini Dei sui.
</vers>
    <vers num="22"> « Convertimini, filii,
qui aversi estis a me,
et sanabo aversiones vestras ».
« Ecce nos venimus ad te;
tu enim es Dominus Deus noster.
</vers>
    <vers num="23"> Vere mendaces erant colles
et tumultus montium;
vere in Domino Deo nostro
salus Israel.
</vers>
    <vers num="24"> Confusio comedit laborem patrum
nostrorum
ab adulescentia nostra,
greges eorum et armenta eorum,
filios eorum et filias eorum.
</vers>
    <vers num="25"> Dormiemus in confusione nostra,
et operiet nos ignominia nostra,
quoniam Domino Deo nostro peccavimus
nos et patres nostri
ab adulescentia nostra usque ad hanc diem
et non audivimus vocem Domini Dei nostri ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> « Si converteris,
Israel,
ait Dominus,
ad me convertere;
si abstuleris abominationes tuas a facie mea,
non effugies.
</vers>
    <vers num="2"> Et iurabis: “Vivit
Dominus!”
in veritate et in iudicio et in iustitia,
et benedicentur in ipso gentes
et in ipso gloriabuntur.
</vers>
    <vers num="3"> Hæc enim dicit Dominus
viro Iudæ et Ierusalem:
Novate vobis novale
et nolite serere super spinas.
</vers>
    <vers num="4"> Circumcidimini Domino
et auferte præputia cordium vestrorum,
viri Iudæ et habitatores Ierusalem,
ne forte egrediatur ut ignis indignatio mea
et succendatur, et non sit qui exstinguat,
propter malitiam operum vestrorum.
</vers>
    <vers num="5"> Annuntiate in Iuda
et in Ierusalem auditum facite;
et loquimini et canite tuba in terra,
clamate fortiter et dicite:
“Congregamini, et ingrediamur civitates munitas”.
</vers>
    <vers num="6"> Levate signum in Sion,
fugite, nolite stare,
quia malum ego adduco ab aquilone
et contritionem magnam.
</vers>
    <vers num="7"> Ascendit leo de cubili suo,
et prædo gentium se levavit;
egressus est de loco suo,
ut ponat terram tuam in solitudinem:
civitates tuæ vastabuntur,
remanentes absque habitatore.
</vers>
    <vers num="8"> Super hoc accingite vos ciliciis,
plangite et ululate,
quia non est aversa ira furoris Domini a nobis.
</vers>
    <vers num="9"> Et erit in die illa,
dicit Dominus,
peribit cor regis
et cor principum,
et obstupescent sacerdotes,
et prophetæ consternabuntur ».
</vers>
    <vers num="10"> Et dixi: « Heu, Domine
Deus!
Ergo decepisti populum istum et Ierusalem
dicens: “Pax erit vobis”;
et ecce pervenit gladius usque ad animam ».
</vers>
    <vers num="11"> In tempore illo dicetur populo huic
et Ierusalem:
« Ventus urens collium, qui sunt in deserto,
invadit filiam populi mei
non ad ventilandum et ad purgandum.
</vers>
    <vers num="12"> Ventus plenior his veniet mihi,
nunc et ego loquar iudicia mea cum eis ».
</vers>
    <vers num="13"> Ecce quasi nubes ascendet,
et quasi tempestas currus eius;
velociores aquilis equi illius.
Væ nobis, quoniam vastati sumus!
</vers>
    <vers num="14"> Lava a malitia cor tuum,
Ierusalem, ut salva fias;
usquequo morabuntur in te
cogitationes iniquæ?
</vers>
    <vers num="15"> Vox enim annuntiantis a Dan
et notam facientis calamitatem de monte Ephraim.
</vers>
    <vers num="16"> Nuntiate gentibus. Ecce adsunt!
Auditum facite hoc super Ierusalem:
« Custodes venerunt de terra longinqua
et dederunt super civitates Iudæ vocem suam;
</vers>
    <vers num="17"> quasi custodes agrorum facti sunt
super eam in gyro,
quia adversus me contumax erat »,
dicit Dominus.
</vers>
    <vers num="18"> Via tua et opera tua
fecerunt hæc tibi;
ista malitia tua, quia amara,
quia tetigit cor tuum.
</vers>
    <vers num="19"> Viscera mea, viscera mea! Doleo.
Parietes cordis mei!
Turbatur in me cor meum:
non tacebo,
quoniam vocem bucinæ audivit anima mea,
clamorem prœlii.
</vers>
    <vers num="20"> Contritio super contritionem vocata
est,
quoniam vastata est omnis terra,
repente vastata sunt tabernacula mea,
subito tentoria mea.
</vers>
    <vers num="21"> Usquequo videbo vexillum,
audiam vocem bucinæ?
</vers>
    <vers num="22"> « Quia stultus populus
meus:
me non cognoverunt;
filii insipientes sunt et vecordes:
sapientes sunt, ut faciant mala,
bene autem facere nesciunt ».
</vers>
    <vers num="23"> Aspexi terram, et ecce vacua erat et
deserta;
et cælos, et non erat lux in eis.
</vers>
    <vers num="24"> Aspexi montes, et ecce
movebantur,
et omnes colles conturbati sunt.
</vers>
    <vers num="25"> Aspexi, et ecce non erat homo,
et omne volatile cæli recesserat.
</vers>
    <vers num="26"> Aspexi, et ecce hortus desertus,
et omnes urbes eius destructæ sunt
a facie Domini et a facie iræ furoris eius.
</vers>
    <vers num="27"> Hæc enim dicit Dominus:
« Deserta erit omnis terra,
sed tamen consummationem non faciam.
</vers>
    <vers num="28"> Super hoc lugebit terra,
et mærebunt cæli desuper,
eo quod locutus sum,
statui et non pænitet me
nec avertar ab eo ».
</vers>
    <vers num="29"> A voce equitis et mittentis
sagittam
fugit omnis civitas;
ingressi sunt silvas condensas
et ascenderunt rupes;
universæ urbes derelictæ sunt,
et non habitat in eis homo.
</vers>
    <vers num="30"> Tu autem, vastata, quid facies?
Cum vestieris te coccino,
cum ornata fueris monili aureo,
et pinxeris stibio oculos tuos,
frustra componeris;
contempserunt te amatores tui,
animam tuam quærent.
</vers>
    <vers num="31"> Vocem enim quasi parturientis
audivi,
angustias ut puerperæ;
vox filiæ Sion
intermorientis expandentisque manus suas:
« Væ mihi, quia defecit anima mea
propter interfectores! ».</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Circuite vias Ierusalem
et aspicite et considerate
et quærite in plateis eius,
an inveniatis virum,
an sit qui faciat iudicium et quærentem fidem,
et propitius ero ei.
</vers>
    <vers num="2"> Quod si etiam « Vivit
Dominus! » dixerint,
certe falso iurabunt.
</vers>
    <vers num="3"> Domine, nonne oculi tui respiciunt
fidem?
Percussisti eos, et non doluerunt,
attrivisti eos, et renuerunt accipere disciplinam:
induraverunt facies suas supra petram,
noluerunt reverti.
</vers>
    <vers num="4"> Ego autem dixi: « Ecce
pauperes illi stulte agunt,
quia ignorant viam Domini,
iudicium Dei sui.
</vers>
    <vers num="5"> Ibo igitur ad optimates
et loquar eis;
ipsi enim noverunt viam Domini,
iudicium Dei sui ».
Ecce hi simul confregerunt iugum, ruperunt vincula.
</vers>
    <vers num="6"> Idcirco percussit eos leo de
silva,
lupus deserti vastabit eos,
pardus vigilans super civitates eorum:
omnis, qui egressus fuerit ex eis, lacerabitur,
quia multiplicatæ sunt prævaricationes eorum,
confortatæ sunt aversiones eorum.
</vers>
    <vers num="7"> « Super quo propitius tibi
esse potero?
Filii tui dereliquerunt me
et iuraverunt in his, qui non sunt dii;
saturavi eos, et mœchati sunt
et in domum meretricis gregatim confluebant.
</vers>
    <vers num="8"> Equi impinguati et admissarii facti
sunt:
unusquisque ad uxorem proximi sui hinniebat.
</vers>
    <vers num="9"> Numquid super his non visitabo,
dicit Dominus,
et in gente tali non ulciscetur anima mea?
</vers>
    <vers num="10"> Ascendite muros eius et
dissipate,
consummationem autem nolite facere;
auferte propagines eius,
quia non sunt Domini.
</vers>
    <vers num="11"> Prævaricatione enim prævaricata
est in me
domus Israel et domus Iudæ »,
ait Dominus.
</vers>
    <vers num="12"> Negaverunt Dominum
et dixerunt: “Non est ipse;
neque veniet super nos malum,
et gladium et famem non videbimus.
</vers>
    <vers num="13"> Prophetæ erunt in ventum,
et responsum non est in eis.
Hæc ergo evenient illis ».
</vers>
    <vers num="14"> Propterea hæc dicit Dominus, Deus
exercituum:
« Quia locuti estis verbum istud,
ecce ego do verba mea in ore tuo in ignem
et populum istum in ligna,
et vorabit eos.
</vers>
    <vers num="15"> Ecce ego adducam super vos gentem de
longinquo,
domus Israel,
ait Dominus,
gentem robustam,
gentem antiquam,
gentem, cuius ignorabis linguam
nec intelleges quid loquatur.
</vers>
    <vers num="16"> Pharetra eius quasi sepulcrum
patens
universi fortes.
</vers>
    <vers num="17"> Et comedet segetes tuas et panem
tuum,
devorabit filios tuos et filias tuas,
comedet gregem tuum et armenta tua,
comedet vineam tuam et ficum tuam;
et conteret urbes munitas tuas,
in quibus tu habes fiduciam, gladio.
</vers>
    <vers num="18"> Verumtamen et in diebus illis,
ait Dominus,
non faciam in vobis consummationem ».
</vers>
    <vers num="19"> Quod si dixeritis:
« Quare fecit nobis Dominus Deus noster hæc
omnia? », dices ad eos: « Sicut dereliquistis
me et servistis diis alienis in terra vestra, sic servietis alienis
in terra non vestra ».
</vers>
    <vers num="20"> Annuntiate hoc domui Iacob
et auditum facite in Iuda dicentes:
</vers>
    <vers num="21"> « Audi, popule stulte,
qui non habes cor,
qui habentes oculos non vident,
et aures et non audiunt.
</vers>
    <vers num="22"> Numquid me non timebitis,
ait Dominus,
et a facie mea non trepidabitis?
Qui posui arenam terminum mari, præceptum sempiternum, quod non
præteribit;
et commovebuntur et non poterunt,
et intumescent fluctus eius, et non transibunt
illud ».
</vers>
    <vers num="23"> Populo autem huic factum est cor
contumax et rebelle;
recesserunt et abierunt
</vers>
    <vers num="24"> et non dixerunt in corde suo:
« Metuamus Dominum Deum nostrum,
qui dat nobis pluviam
temporaneam et serotinam in tempore suo,
hebdomadas statutas messis
custodientem nobis ».
</vers>
    <vers num="25"> Iniquitates vestræ declinaverunt
hæc,
et peccata vestra prohibuerunt bonum a vobis,
</vers>
    <vers num="26"> quia inventi sunt in populo meo
impii,
insidiantes quasi incurvati aucupes,
laqueos ponentes ad capiendos viros.
</vers>
    <vers num="27"> Sicut decipula plena avibus,
sic domus eorum plenæ dolo;
ideo magnificati sunt et ditati,
</vers>
    <vers num="28"> incrassati sunt et impinguati:
et transgressi sunt terminos mali.
Causam non iudicaverunt,
causam pupilli, ut ipsi prospere agant,
et iudicium pauperum non iudicaverunt.
</vers>
    <vers num="29"> Numquid super his non visitabo,
dicit Dominus,
aut super gentem huiuscemodi
non ulciscetur anima mea?
</vers>
    <vers num="30"> Stupor et mirabilia
facta sunt in terra:
</vers>
    <vers num="31"> prophetæ prophetabant
mendacium,
et sacerdotes applaudebant manibus suis,
et populus meus dilexit talia.
Quid igitur facietis in novissimo eius?</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Fugite, filii Beniamin,
de medio Ierusalem;
et in Thecua clangite bucina
et super Bethcharem levate vexillum,
quia malum visum est ab aquilone
et contritio magna.
</vers>
    <vers num="2"> Speciosam et delicatam silere
feci
filiam Sion.
</vers>
    <vers num="3"> Ad eam venient pastores et greges
eorum,
figent in ea tentoria in circuitu;
pascet unusquisque partem suam.
</vers>
    <vers num="4"> « Sanctificate super eam
bellum,
consurgite, et ascendamus in meridie;
væ nobis, quia declinavit dies,
quia longiores factæ sunt umbræ vesperi!
</vers>
    <vers num="5"> Surgite, et ascendamus in nocte
et dissipemus domos eius ».
</vers>
    <vers num="6"> Quia hæc dicit Dominus
exercituum:
« Cædite lignum eius
et fundite circa Ierusalem aggerem;
hæc est civitas visitationis,
omnis calumnia in medio eius.
</vers>
    <vers num="7"> Sicut effluere facit cisterna aquam
suam,
sic illa effluere facit malitiam suam;
violentia et vastitas auditur in ea,
coram me semper afflictio et plaga.
</vers>
    <vers num="8"> Erudire, Ierusalem,
ne forte recedat anima mea a te,
ne forte ponam te desertam,
terram inhabitabilem ».
</vers>
    <vers num="9"> Hæc dicit Dominus exercituum:
« Usque ad racemum colligent quasi in vinea
reliquias Israel.
Converte manum tuam
quasi vindemiator ad palmites ».
</vers>
    <vers num="10"> Cui loquar et quem contestabor, ut
audiat?
Ecce incircumcisæ aures eorum,
et audire non possunt;
ecce verbum Domini factum est eis in opprobrium,
et non suscipient illud.
</vers>
    <vers num="11"> Idcirco furore Domini plenus
sum,
laboravi sustinens.
« Effunde super parvulum foris
et super concilium iuvenum simul;
etiam vir cum muliere capietur,
senex cum pleno dierum.
</vers>
    <vers num="12"> Et transibunt domus eorum ad
alteros,
agri et uxores pariter,
quia extendam manum meam
super habitantes terram »,
dicit Dominus.
</vers>
    <vers num="13"> A minore quippe usque ad maiorem
omnes avaritiæ student,
et a propheta usque ad sacerdotem
cuncti faciunt dolum.
</vers>
    <vers num="14"> Et curant contritionem populi mei in
levitate
dicentes: « Pax, pax »; et non est pax.
</vers>
    <vers num="15"> Confusi sunt, quia abominationem
fecerunt;
quin potius confusione non sunt confusi
et erubescere nescierunt.
« Quam ob rem cadent inter ruentes;
tempore, quo visitavero eos, corruent »,
dicit Dominus.
</vers>
    <vers num="16"> Hæc dicit Dominus:
« State super vias et videte
et interrogate de semitis antiquis,
quæ sit via bona, et ambulate in ea
et invenietis refrigerium animabus vestris ».
Et dixerunt: « Non ambulabimus! ».
</vers>
    <vers num="17"> Et constitui super vos
speculatores:
« Audite vocem tubæ ».
Et dixerunt: « Non audiemus! ».
</vers>
    <vers num="18"> Ideo audite, gentes,
et cognosce, congregatio,
quanta ego faciam eis.
</vers>
    <vers num="19"> Audi terra: « Ecce ego
adducam mala super populum istum,
fructum cogitationum eorum,
quia verba mea non audierunt
et legem meam proiecerunt.
</vers>
    <vers num="20"> Ut quid mihi tus, quod de Saba
venit,
et calamus suave olens de terra longinqua?
Holocautomata vestra non sunt accepta,
et victimæ vestræ non placent mihi ».
</vers>
    <vers num="21"> Propterea hæc dicit Dominus:
« Ecce ego dabo in populum istum offendicula,
et offendent in eis patres et filii simul,
vicinus et proximus peribunt ».
</vers>
    <vers num="22"> Hæc dicit Dominus:
« Ecce populus venit de terra aquilonis,
et gens magna consurget a finibus terræ;
</vers>
    <vers num="23"> arcum et acinacem arripiet,
crudelis est et non miserebitur;
vox eorum quasi mare sonabit,
et super equos ascendent,
præparati quasi vir ad prœlium
adversum te, filia Sion ».
</vers>
    <vers num="24"> « Audivimus famam
eius;
dissolutæ sunt manus nostræ,
tribulatio apprehendit nos,
dolores ut parturientem ».
</vers>
    <vers num="25"> Nolite exire ad agros
et in via ne ambuletis,
quoniam gladius inimici,
pavor in circuitu.
</vers>
    <vers num="26"> Filia populi mei, accingere
cilicio
et volutare in cinere,
luctum unigeniti fac tibi,
planctum amarum,
quia repente veniet vastator super nos.
</vers>
    <vers num="27"> Probatorem dedi te in populo
meo;
et scies et probabis viam eorum.
</vers>
    <vers num="28"> Omnes isti principes rebelles,
ambulantes fraudulenter.
Æs et ferrum,
omnia isti corrumpunt.
</vers>
    <vers num="29"> Sufflavit sufflatorium in igne,
consumptum est plumbum;
frustra conflavit conflator,
scoriæ enim non sunt separatæ.
</vers>
    <vers num="30"> Argentum reprobum vocate eos,
quia Dominus proiecit illos.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Verbum, quod factum est ad
Ieremiam a Domino dicens:
</vers>
    <vers num="2"> « Sta in porta domus
Domini et prædica ibi verbum istud et dic: Audite verbum Domini,
omnis Iuda, qui ingredimini per portas has, ut adoretis
Dominum.
</vers>
    <vers num="3"> Hæc dicit Dominus exercituum, Deus
Israel: Bonas facite vias vestras et opera vestra, et habitare vos
faciam in loco isto.
</vers>
    <vers num="4"> Nolite confidere in verbis mendacii
dicentes: “Templum Domini, templum Domini, templum Domini
est”.
</vers>
    <vers num="5"> Quoniam, si bene direxeritis vias
vestras et opera vestra, si feceritis iudicium inter virum et
proximum eius,
</vers>
    <vers num="6"> advenæ et pupillo et viduæ non
feceritis calumniam nec sanguinem innocentem effuderitis in loco
hoc et post deos alienos non ambulaveritis in malum
vobismetipsis,
</vers>
    <vers num="7"> habitare vos faciam in loco isto, in
terra, quam dedi patribus vestris a sæculo usque in sæculum.
</vers>
    <vers num="8"> Ecce vos confiditis vobis in
sermonibus mendacii, qui non proderunt.
</vers>
    <vers num="9"> Quid? Furari, occidere, adulterari,
iurare mendaciter, incensum offerre Baal et ire post deos alienos,
quos ignoratis;
</vers>
    <vers num="10"> et venitis et statis coram me in
domo hac, super quam invocatum est nomen meum, et dicitis:
“Liberati sumus”, eo quod faciatis omnes abominationes
istas.
</vers>
    <vers num="11"> Numquid spelunca latronum facta est
domus ista, super quam invocatum est nomen meum in oculis
vestris?
Ecce, etiam ego vidi, dicit Dominus.
</vers>
    <vers num="12"> Ite ad locum meum in Silo, ubi
habitavit nomen meum a principio, et videte, quæ fecerim ei
propter malitiam populi mei Israel.
</vers>
    <vers num="13"> Et nunc, quia fecistis omnia opera
hæc, dicit Dominus, et locutus sum ad vos mane consurgens et
loquens, et non audistis, et vocavi vos, et non respondistis,
</vers>
    <vers num="14"> faciam domui huic, super quam
invocatum est nomen meum, et in qua vos habetis fiduciam, et loco,
quem dedi vobis et patribus vestris, sicut feci Silo;
</vers>
    <vers num="15"> et proiciam vos a facie mea, sicut
proieci omnes fratres vestros, universum semen Ephraim.
</vers>
    <vers num="16"> Tu ergo, noli orare pro populo hoc
nec assumas pro eis deprecationem et orationem et non obsistas
mihi, quia non exaudiam te.
</vers>
    <vers num="17"> Nonne vides, quid isti faciant in
civitatibus Iudæ et in plateis Ierusalem?
</vers>
    <vers num="18"> Filii colligunt ligna, et patres
succendunt ignem, et mulieres commiscent farinam, ut faciant
placentas reginæ cæli et libent diis alienis, ut me ad iracundiam
provocent.
</vers>
    <vers num="19"> Numquid me ad iracundiam provocant,
dicit Dominus, nonne semetipsos in confusionem vultus sui?
</vers>
    <vers num="20"> Ideo hæc dicit Dominus Deus: Ecce
furor meus et indignatio mea effunditur super locum istum, super
homines et super iumenta et super lignum regionis et super fruges
terræ et succendetur et non exstinguetur.
</vers>
    <vers num="21"> Hæc dicit Dominus exercituum, Deus
Israel: Holocautomata vestra addite victimis vestris et comedite
carnes,
</vers>
    <vers num="22"> quia non sum locutus cum patribus
vestris et non præcepi eis in die, qua eduxi eos de terra Ægypti,
de verbo holocautomatum et victimarum.
</vers>
    <vers num="23"> Sed hoc verbum præcepi eis dicens:
Audite vocem meam, et ero vobis Deus, et vos eritis mihi populus;
et ambulate in omni via, quam mandaverim vobis, ut bene sit
vobis.
</vers>
    <vers num="24"> Et non audierunt nec inclinaverunt
aurem suam, sed abierunt in voluntatibus et in pravitate cordis sui
mali factique sunt retrorsum et non in ante
</vers>
    <vers num="25"> a die, qua egressi sunt patres eorum
de terra Ægypti, usque ad diem hanc. Et misi ad vos omnes servos
meos prophetas, per diem consurgens diluculo et mittens;
</vers>
    <vers num="26"> et non audierunt me nec
inclinaverunt aurem suam, sed induraverunt cervicem suam et peius
operati sunt quam patres eorum.
</vers>
    <vers num="27"> Et loqueris ad eos omnia verba hæc,
et non audient te; et vocabis eos, et non respondebunt tibi;
</vers>
    <vers num="28"> et dices ad eos: Hæc est gens, quæ
non audivit vocem Domini Dei sui nec recepit disciplinam. Periit
fides et ablata est de ore eorum.
</vers>
    <vers num="29"> Tonde capillum tuum et proice
et sume in collibus planctum,
quia sprevit Dominus
et proiecit generationem furoris sui.
</vers>
    <vers num="30"> Quia fecerunt filii Iudæ malum in
oculis meis, dicit Dominus; posuerunt abominationes suas in domo,
super quam invocatum est nomen meum, ut polluerent eam;
</vers>
    <vers num="31"> et ædificaverunt excelsa Topheth,
quæ est in valle Benennom, ut incenderent filios suos et filias
suas igni: quæ non præcepi nec cogitavi in corde meo.
</vers>
    <vers num="32"> Ideo ecce dies venient, dicit
Dominus, et non dicetur amplius Topheth et vallis Benennom sed
vallis Interfectionis; et sepelient in Topheth, eo quod non sit
locus.
</vers>
    <vers num="33"> Et erit morticinum populi huius in
cibum volucribus cæli et bestiis terræ, et non erit qui
abigat.
</vers>
    <vers num="34"> Et quiescere faciam de urbibus Iudæ
et de plateis Ierusalem vocem gaudii et vocem lætitiæ, vocem
sponsi et vocem sponsæ: in desolationem enim erit
terra ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> « In illo tempore, ait
Dominus, eicient ossa regum Iudæ et ossa principum eius et ossa
sacerdotum et ossa prophetarum et ossa eorum, qui habitaverunt
Ierusalem de sepulcris suis;
</vers>
    <vers num="2"> et expandent ea ad solem et lunam et
omnem militiam cæli, quæ dilexerunt et quibus servierunt et post
quæ ambulaverunt et quæ quæsierunt et adoraverunt; non
colligentur et non sepelientur: in sterquilinium super faciem
terræ erunt.
</vers>
    <vers num="3"> Et eligent magis mortem quam vitam
omnes, qui residui fuerint de cognatione hac pessima in universis
locis, ad quæ eiecero eos, dicit Dominus exercituum.
</vers>
    <vers num="4"> Et dices ad eos: Hæc dicit
Dominus:
Numquid, qui cadit, non resurget, et, qui aversus est, non
revertetur?
</vers>
    <vers num="5"> Quare ergo aversus est populus
iste,
Ierusalem aversione perpetua?
Apprehenderunt mendacium
et noluerunt reverti.
</vers>
    <vers num="6"> Attendi et auscultavi:
nemo, quod bonum est, loquitur,
nullus est, qui agat pænitentiam
super malitia sua dicens:
“Quid feci?”.
Omnes conversi sunt ad cursum suum,
quasi equus impetu vadens in prœlio.
</vers>
    <vers num="7"> Etiam ciconia in cælo
novit tempus suum;
turtur et hirundo et turdus
custodierunt tempus adventus sui;
populus autem meus non novit
iudicium Domini.
</vers>
    <vers num="8"> Quomodo dicitis: “Sapientes nos
sumus,
et lex Domini nobiscum est”?
Vere mendacium operatus est
stilus mendax scribarum.
</vers>
    <vers num="9"> Confusi sunt sapientes,
perterriti et capti sunt;
verbum enim Domini proiecerunt,
et sapientia nulla est in eis.
</vers>
    <vers num="10"> Propterea dabo mulieres eorum
exteris,
agros eorum expugnatoribus,
quia a minimo usque ad maximum
omnes avaritiam sequuntur,
a propheta usque ad sacerdotem
cuncti faciunt mendacium.
</vers>
    <vers num="11"> Et sanant contritionem
filiæ populi mei in levitate
dicentes “Pax, pax”, cum non sit pax.
</vers>
    <vers num="12"> Confusi sunt, quia abominationem
fecerunt;
quin immo confusione non sunt confusi
et erubescere nescierunt,
idcirco cadent inter corruentes,
in tempore visitationis suæ corruent,
dicit Dominus.
</vers>
    <vers num="13"> Congregans congregabo eos,
ait Dominus;
non est uva in vitibus,
et non sunt ficus in ficulnea,
folium defluxit,
et dabo eis gradientes super eos.
</vers>
    <vers num="14"> “Quare sedemus?
Convenite, et ingrediamur civitates munitas
et pereamus ibi,
quia Dominus Deus noster tradidit nos in interitum
et potum dedit nobis aquam fellis;
peccavimus enim Domino.
</vers>
    <vers num="15"> Exspectavimus pacem, et non est
bonum,
tempus medelæ, et ecce formido”.
</vers>
    <vers num="16"> A Dan auditus est fremitus equorum
eius,
a voce hinnituum fortium equorum eius
commota est omnis terra;
et venient et devorabunt terram et plenitudinem eius,
urbem et habitatores eius.
</vers>
    <vers num="17"> Quia ecce ego mittam vobis
serpentes regulos,
quibus non est incantatio,
et mordebunt vos »,
ait Dominus.
</vers>
    <vers num="18"> Hilaritas mea facta est dolor in
me,
cor meum mærens.
</vers>
    <vers num="19"> Ecce vox clamoris filiæ populi
mei
de terra longinqua:
« Numquid Dominus non est in Sion?
Aut rex eius non est in ea? ».
« Quare ergo me ad iracundiam concitaverunt in
sculptilibus suis
et in vanitatibus alienis? ».
</vers>
    <vers num="20"> « Transiit messis, finita
est æstas,
et nos salvati non sumus ».
</vers>
    <vers num="21"> Super contritione filiæ populi
mei
contritus sum et contristatus;
stupor obtinuit me.
</vers>
    <vers num="22"> Numquid resina non est in
Galaad?
Aut medicus non est ibi?
Quare enim non est obducta
cicatrix filiæ populi mei?
</vers>
    <vers num="23"> Quis dabit capiti meo aquam
et oculis meis fontem lacrimarum,
et plorabo die ac nocte
interfectos filiæ populi mei?</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Quis dabit mihi in solitudine
deversorium viatorum,
et de relinquam populum meum et recedam ab eis?
Quia omnes adulteri sunt,
cœtus prævaricatorum.
</vers>
    <vers num="2"> « Et tenderunt linguam
suam quasi arcum;
mendacium, et non veritas, invaluit in terra,
quia de malo ad malum egressi sunt
et me non cognoverunt,
dicit Dominus.
</vers>
    <vers num="3"> Unusquisque se a proximo suo
custodiat
et in omni fratre suo non habeat fiduciam,
quia omnis frater supplantat,
et omnis amicus fraudulenter incedit,
</vers>
    <vers num="4"> et vir fratrem suum decipit,
et veritatem non loquuntur;
docuerunt enim linguam suam loqui mendacium,
inique egerunt, noluerunt converti.
</vers>
    <vers num="5"> Iniuria super iniuriam,
dolus super dolum.
Renuerunt scire me »,
dicit Dominus.
</vers>
    <vers num="6"> Propterea hæc dicit Dominus
exercituum:
« Ecce ego conflabo et probabo eos;
quid enim aliud faciam filiæ populi mei?
</vers>
    <vers num="7"> Sagitta vulnerans lingua eorum;
dolum locuta est in ore suo:
pacem cum amico suo loquitur
et occulte ponit ei insidias.
</vers>
    <vers num="8"> Numquid super his non visitabo
eos,
dicit Dominus,
aut in gente huiusmodi
non ulciscetur anima mea? ».
</vers>
    <vers num="9"> Super montes assumam fletum ac
lamentum
et super pascua deserti planctum,
quoniam incensa sunt,
eo quod non sit vir pertransiens,
et non audiunt vocem gregis;
a volucre cæli usque ad pecora
transmigraverunt, recesserunt.
</vers>
    <vers num="10"> « Et dabo Ierusalem in
acervos arenæ
et cubilia thoum,
et civitates Iudæ dabo in desolationem,
eo quod non sit habitator ».
</vers>
    <vers num="11"> Quis est vir sapiens, qui intellegat
hoc,
et ad quem verbum oris Domini fiat,
ut annuntiet istud:
Quare perierit terra,
exusta sit quasi desertum,
eo quod non sit qui pertranseat?
</vers>
    <vers num="12"> Et dixit Dominus: « Quia
dereliquerunt legem meam, quam dedi eis, et non audierunt vocem
meam et non ambulaverunt in ea;
</vers>
    <vers num="13"> et abierunt post pravitatem cordis
sui et post Baalim, quos didicerunt a patribus
suis ».
</vers>
    <vers num="14"> Idcirco hæc dicit Dominus
exercituum, Deus Israel: « Ecce ego cibabo populum istum
absinthio et potum dabo eis aquam fellis;
</vers>
    <vers num="15"> et dispergam eos in gentibus, quas
non noverunt ipsi et patres eorum, et mittam post eos gladium,
donec consumantur.
</vers>
    <vers num="16"> Hæc dicit Dominus exercituum:
Attendite et vocate lamentatrices, et veniant;
et ad eas, quæ sapientes sunt, mittite, et
properent! ».
</vers>
    <vers num="17"> Festinent
et assumant super nos lamentum:
deducant oculi nostri lacrimas,
et palpebræ nostræ defluant aquis.
</vers>
    <vers num="18"> Quia vox lamentationis audita est de
Sion:
« Quomodo vastati sumus et confusi vehementer,
quia dereliquimus terram,
quoniam deiecta sunt tabernacula nostra ».
</vers>
    <vers num="19"> Audite ergo, mulieres, verbum
Domini;
et assumant aures vestræ sermonem oris eius,
et docete filias vestras lamentum,
et unaquæque proximam suam planctum.
</vers>
    <vers num="20"> Quia ascendit mors per fenestras
nostras,
ingressa est domos nostras,
disperdere parvulos deforis,
iuvenes de plateis.
</vers>
    <vers num="21"> Loquere. Hæc dicit Dominus:
« Et cadet morticinum hominis
quasi stercus super faciem regionis
et quasi manipulus post tergum metentis,
et non est qui colligat ».
</vers>
    <vers num="22"> Hæc dicit Dominus:
« Non glorietur sapiens in sapientia sua,
et non glorietur fortis in fortitudine sua,
et non glorietur dives in divitiis suis;
</vers>
    <vers num="23"> sed in hoc glorietur, qui
gloriatur:
scire et nosse me,
quia ego sum Dominus, qui facio misericordiam
et iudicium et iustitiam in terra;
hæc enim placent mihi,
ait Dominus.
</vers>
    <vers num="24"> Ecce dies veniunt, dicit Dominus, et
visitabo super omnem, qui circumcisum habet præputium,
</vers>
    <vers num="25"> super Ægyptum et super Iudam et
super Edom et super filios Ammon et super Moab et super omnes, qui
attonsi sunt in comam, habitantes in deserto, quia omnes gentes
habent præputium, omnis autem domus Israel incircumcisi sunt
corde ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Audite verbum, quod locutus est
Dominus super vos, domus Israel.
</vers>
    <vers num="2"> Hæc dicit Dominus:
« Iuxta vias gentium nolite discere
et a signis cæli nolite metuere,
quæ timent gentes,
</vers>
    <vers num="3"> quia leges populorum vanæ sunt.
Quia lignum de saltu præcidit
opus manuum artificis in ascia,
</vers>
    <vers num="4"> argento et auro decoravit illud,
clavis et malleis firmavit,
ut non moveatur;
</vers>
    <vers num="5"> sicut formido in cucumerario sunt
et non loquentur,
portantur, quia incedere non valent:
nolite ergo timere ea,
quia nec male possunt facere nec bene ».
</vers>
    <vers num="6"> Non est similis tui, Domine;
magnus es tu,
et magnum nomen tuum in fortitudine.
</vers>
    <vers num="7"> Quis non timebit te, o rex
gentium?
Te enim decet,
quoniam inter cunctos sapientes gentium
et in universis regnis earum nullus est similis tui.
</vers>
    <vers num="8"> Pariter insipientes et fatui
sunt;
doctrina vanitatis eorum lignum est.
</vers>
    <vers num="9"> Argentum involutum, quod de Tharsis
affertur,
et aurum de Ophaz,
opus artificis et manuum aurificis,
hyacinthus et purpura indumentum eorum;
opus artificum universa hæc.
</vers>
    <vers num="10"> Dominus autem Deus verus est,
ipse Deus vivens et rex sempiternus;
ab indignatione eius commovebitur terra,
et non sustinebunt gentes comminationem eius.
</vers>
    <vers num="11"> Sic ergo dicetis eis:
« Dii, qui cælos et terram non fecerunt, pereant de
terra et de his, quæ sub cælis sunt ».
</vers>
    <vers num="12"> Qui fecit terram in fortitudine
sua,
firmavit orbem in sapientia sua
et prudentia sua extendit cælos.
</vers>
    <vers num="13"> Ad vocem suam dat multitudinem
aquarum in cælo
et elevat nebulas ab extremitatibus terræ;
fulgura in pluviam facit
et educit ventum de thesauris suis.
</vers>
    <vers num="14"> Stultus factus est omnis homo absque
scientia;
confusus est omnis artifex in sculptili,
quoniam falsum est, quod conflavit,
et non est spiritus in eis.
</vers>
    <vers num="15"> Vana sunt et opus risu dignum;
in tempore visitationis suæ peribunt.
</vers>
    <vers num="16"> Non est his similis pars Iacob:
qui enim formavit omnia, ipse est,
et Israel tribus hereditatis eius,
Dominus exercituum nomen illi.
</vers>
    <vers num="17"> Congrega de terra sarcinam tuam,
quæ habitas in obsidione,
</vers>
    <vers num="18"> quia hæc dicit Dominus:
« Ecce ego longe proiciam habitatores terræ in hac
vice
et tribulabo eos, ita ut inveniant me ».
</vers>
    <vers num="19"> Væ mihi super contritione mea,
pessima plaga mea!
Ego autem dixi:
« Plane hæc infirmitas mea est,
et portabo illam ».
</vers>
    <vers num="20"> Tabernaculum meum vastatum est,
omnes funiculi mei dirupti sunt;
filii mei exierunt a me et non subsistunt,
non est qui extendat ultra tentorium meum
et erigat pelles meas.
</vers>
    <vers num="21"> Quia stulte egerunt pastores
et Dominum non quæsierunt;
propterea non prosperati sunt,
et omnis grex eorum dispersus est.
</vers>
    <vers num="22"> Vox auditionis ecce venit
et commotio magna de terra aquilonis,
ut ponat civitates Iudæ solitudinem
et habitaculum thoum.
</vers>
    <vers num="23"> « Scio, Domine, quia non
est hominis via eius,
nec viri est, ut ambulet et dirigat gressus suos.
</vers>
    <vers num="24"> Corripe me, Domine,
verumtamen in iudicio et non in furore tuo,
ne forte ad nihilum redigas me ».
</vers>
    <vers num="25"> Effunde indignationem tuam super
gentes,
quæ non cognoverunt te,
et super cognationes,
quæ nomen tuum non invocaverunt;
quia comederunt Iacob
et devoraverunt eum
et consumpserunt illum
et pascua eius dissipaverunt.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Verbum, quod factum est ad
Ieremiam a Domino dicens:
</vers>
    <vers num="2"> « Audite verba pacti huius
et loquimini ad viros Iudæ et habitatores Ierusalem.
</vers>
    <vers num="3"> Et dices ad eos: Hæc dicit Dominus,
Deus Israel: Maledictus vir, qui non audierit verba pacti
huius,
</vers>
    <vers num="4"> quod præcepi patribus vestris in
die, qua eduxi eos de terra Ægypti, de fornace ferrea, dicens:
Audite vocem meam et facite omnia, quæ præcipio vobis, et eritis
mihi in populum, et ego ero vobis in Deum;
</vers>
    <vers num="5"> ut suscitem iuramentum, quod iuravi
patribus vestris, daturum me eis terram fluentem lacte et melle,
sicut est dies hæc ». Et respondi et dixi:
« Amen, Domine ».
</vers>
    <vers num="6"> Et dixit Dominus ad me:
« Vociferare omnia verba hæc in civitatibus Iudæ et in
foris Ierusalem dicens: Audite verba pacti huius et facite
illa.
</vers>
    <vers num="7"> Quia contestans contestatus sum
patres vestros in die, qua eduxi eos de terra Ægypti, usque ad
diem hanc; mane consurgens contestatus sum et dixi: Audite vocem
meam.
</vers>
    <vers num="8"> Et non audierunt nec inclinaverunt
aurem suam, sed abierunt unusquisque in pravitate cordis sui mali;
et induxi super eos omnia verba pacti huius, quod præcepi, ut
facerent, et non fecerunt ».
</vers>
    <vers num="9"> Et dixit Dominus ad me:
« Inventa est coniuratio in viris Iudæ et in
habitatoribus Ierusalem.
</vers>
    <vers num="10"> Reversi sunt ad iniquitates patrum
suorum priorum, qui noluerunt audire verba mea; et hi ergo abierunt
post deos alienos, ut servirent eis: irritum fecerunt domus Israel
et domus Iudæ pactum meum, quod pepigi cum patribus eorum.
</vers>
    <vers num="11"> Quam ob rem hæc dicit Dominus: Ecce
ego inducam super eos mala, de quibus exire non poterunt; et
clamabunt ad me, et non exaudiam eos.
</vers>
    <vers num="12"> Et ibunt civitates Iudæ et
habitatores Ierusalem et clamabunt ad deos, quibus sacrificant, et
non salvabunt eos in tempore afflictionis eorum.
</vers>
    <vers num="13"> Secundum numerum enim civitatum
tuarum erant dii tui, Iuda, et secundum numerum viarum Ierusalem
posuistis aras confusioni, aras ad sacrificandum Baal.
</vers>
    <vers num="14"> Tu ergo noli orare pro populo hoc et
ne assumas pro eis deprecationem et orationem, quia non exaudiam in
tempore clamoris eorum ad me, in tempore afflictionis eorum.
</vers>
    <vers num="15"> Quid est dilectæ meæ,
ut in domo mea perficiat consilia mala?
Numquid vota et carnes sanctæ
auferent a te malitias tuas,
in quibus glorieris? ».
</vers>
    <vers num="16"> Olivam uberem, pulchram, fructibus
speciosam,
vocabit Dominus nomen tuum;
ad vocem strepitus grandis
succendit ignem in ea,
et combusti sunt rami eius.
</vers>
    <vers num="17"> Et Dominus exercituum, qui plantavit
te, locutus est super te malum, pro malis domus Israel et domus
Iudæ, quæ fecerunt sibi ad irritandum me, sacrificantes Baal.
</vers>
    <vers num="18"> Tu autem, Domine, demonstrasti mihi,
et cognovi;
tunc ostendisti mihi opera eorum.
</vers>
    <vers num="19"> Et ego quasi agnus mansuetus, qui
portatur ad victimam; et non cognovi quia super me cogitaverunt
consilia: « Cædamus lignum in vigore eius et eradamus
eum de terra viventium, et nomen eius non memoretur
amplius ».
</vers>
    <vers num="20"> Tu autem, Domine exercituum,
qui iudicas iuste et probas renes et corda:
videam ultionem tuam ex eis;
tibi enim revelavi causam meam.
</vers>
    <vers num="21"> Propterea hæc dicit Dominus super
viros Anathoth, qui quærunt animam tuam et dicunt:
« Non prophetabis in nomine Domini et non morieris in
manibus nostris ».
</vers>
    <vers num="22"> Propterea hæc dicit Dominus
exercituum: « Ecce ego visitabo super eos: iuvenes
morientur in gladio, filii eorum et filiæ eorum morientur in
fame,
</vers>
    <vers num="23"> et reliquiæ non erunt eis; inducam
enim malum super viros Anathoth, annum visitationis
eorum ».</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Iustus quidem tu es, Domine, si
disputem tecum;
verumtamen de iudiciis loquar ad te.
Quare via impiorum prosperatur?
Bene est omnibus, qui prævaricantur et inique agunt.
</vers>
    <vers num="2"> Plantasti eos, et radicem
miserunt,
proficiunt et faciunt fructum;
prope es tu ori eorum
et longe a renibus eorum.
</vers>
    <vers num="3"> Et tu, Domine, nosti me, vidisti
me
et probasti cor meum tecum;
segrega eos quasi gregem ad victimam
et sanctifica eos in diem occisionis.
</vers>
    <vers num="4"> Usquequo lugebit terra,
et herba omnis regionis siccabitur
propter malitiam habitantium in ea?
Consumptum est animal et volucre,
quoniam dixerunt: “Non videbit novissima nostra”.
</vers>
    <vers num="5"> « Si cum peditibus currens
laborasti,
quomodo contendere poteris cum equis?
Cum autem in terra pacis securus fueris,
quid facies in silva condensa Iordanis?
</vers>
    <vers num="6"> Nam et fratres tui et domus patris
tui,
etiam ipsi fraudulenter egerunt adversum te
et clamaverunt post te plena voce;
ne credas eis, cum locuti fuerint tibi bona ».
</vers>
    <vers num="7"> « Reliqui domum meam,
dimisi hereditatem meam;
dedi dilectam animæ meæ
in manu inimicorum eius.
</vers>
    <vers num="8"> Facta est mihi hereditas mea
quasi leo in silva;
dedit contra me vocem, ideo odivi eam.
</vers>
    <vers num="9"> Numquid avis discolor hereditas mea
mihi?
Numquid aves in circuitu contra eam?
Venite, congregamini, omnes bestiæ campi,
properate ad devorandum.
</vers>
    <vers num="10"> Pastores multi demoliti sunt vineam
meam,
conculcaverunt partem meam;
dederunt portionem meam desiderabilem
in desertum solitudinis.
</vers>
    <vers num="11"> Posuerunt eam in dissipationem;
lugetque coram me desolata,
vastata est omnis terra,
quia nullus est qui recogitet corde ».
</vers>
    <vers num="12"> Super omnes colles in deserto
venerunt vastatores,
quia gladius Domini devorat
ab extremo terræ usque ad extremum eius;
non est pax universæ carni.
</vers>
    <vers num="13"> Seminaverunt triticum et spinas
messuerunt,
laboraverunt, et non eis proderit;
confundemini a fructibus vestris
propter iram furoris Domini.
</vers>
    <vers num="14"> Hæc dicit Dominus adversum omnes
vicinos meos pessimos, qui tangunt hereditatem, quam distribui
populo meo Israel: “Ecce ego evellam eos de terra sua et
domum Iudæ evellam de medio eorum.
</vers>
    <vers num="15"> Et erit: cum evulsero eos, convertar
et miserebor eorum et reducam eos, virum ad hereditatem suam et
virum in terram suam.
</vers>
    <vers num="16"> Et erit: si eruditi didicerint vias
populi mei, ut iurent in nomine meo: “Vivit Dominus!”,
sicut docuerunt populum meum iurare in Baal, ædificabuntur in
medio populi mei.
</vers>
    <vers num="17"> Quod si non audierint, evellam
gentem illam evulsione et perditione », ait Dominus.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Hæc dixit Dominus ad me:
« Vade et posside tibi lumba re lineum et pones illud
super lumbos tuos et in aquam non inferes illud ».
</vers>
    <vers num="2"> Et possedi lumbare iuxta verbum
Domini et posui circa lumbos meos.
</vers>
    <vers num="3"> Et factus est sermo Domini ad me
secundo dicens:
</vers>
    <vers num="4"> « Tolle lumbare, quod
possedisti, quod est circa lumbos tuos, et surgens vade ad
Euphraten et absconde ibi illud in foramine
petræ ».
</vers>
    <vers num="5"> Et abii et abscondi illud ad
Euphraten, sicut præceperat mihi Dominus.
</vers>
    <vers num="6"> Et factum est, post dies plurimos
dixit Dominus ad me: « Surge, vade ad Euphraten et tolle
inde lumbare, quod præcepi tibi, ut absconderes
ibi ».
</vers>
    <vers num="7"> Et abii ad Euphraten et fodi et tuli
lumbare de loco, ubi absconderam illud; et ecce, computruerat
lumbare, ita ut nulli usui aptum esset.
</vers>
    <vers num="8"> Et factum est verbum Domini ad me
dicens:
</vers>
    <vers num="9"> « Hæc dicit Dominus: Sic
putrescere faciam superbiam Iudæ et superbiam Ierusalem
multam;
</vers>
    <vers num="10"> populus iste pessimus — qui
nolunt audire verba mea et ambulant in pravitate cordis sui
abieruntque post deos alienos, ut servirent eis et adorarent eos
— erit sicut lumbare istud, quod nulli usui aptum est.
</vers>
    <vers num="11"> Sicut enim adhæret lumbare ad
lumbos viri, sic agglutinavi mihi omnem domum Israel et omnem domum
Iudæ, dicit Dominus, ut esset mihi in populum et in nomen et in
laudem et in gloriam, et non audierunt.
</vers>
    <vers num="12"> Dices ergo ad eos sermonem istum:
Hæc dicit Dominus, Deus Israel: Omnis laguncula implebitur vino.
Et dicent ad te: “Numquid ignoramus quia omnis laguncula
implebitur vino?”.
</vers>
    <vers num="13"> Et dices ad eos: Hæc dicit Dominus:
Ecce ego implebo omnes habitatores terræ huius et reges, qui
sedent de stirpe David super thronum eius, et sacerdotes et
prophetas et omnes habitatores Ierusalem ebrietate;
</vers>
    <vers num="14"> et collidam eos, virum in fratrem
suum et patres et filios pariter, ait Dominus; non parcam et non
concedam neque miserebor, ut non disperdam eos ».
</vers>
    <vers num="15"> Audite et auribus percipite; nolite
elevari,
quia Dominus locutus est.
</vers>
    <vers num="16"> Date Domino Deo vestro gloriam,
antequam contenebrescat,
et antequam offendant pedes vestri
ad montes caliginosos;
exspectabitis lucem,
et ponet eam in umbram mortis
et in caliginem.
</vers>
    <vers num="17"> Quod si hoc non audieritis,
in abscondito plorabit anima mea
a facie superbiæ;
plorans plorabit
et deducet oculus meus lacrimam,
quia captus est grex Domini.
</vers>
    <vers num="18"> « Dic regi et
dominatrici:
In humo sedete,
quoniam descendit de capite vestro
corona gloriæ vestræ.
</vers>
    <vers num="19"> Civitates austri clausæ sunt,
et non est qui aperiat;
translata est omnis Iuda
transmigratione perfecta.
</vers>
    <vers num="20"> Leva oculos tuos et vide
venientes ab aquilone:
Ubi est grex, qui datus est tibi,
pecus inclitum tuum?
</vers>
    <vers num="21"> Quid dices, cum visitaverit te?
Tu enim ipsa docuisti eos adversum te,
amicos in caput tuum;
numquid non dolores apprehendent te
quasi mulierem parturientem?
</vers>
    <vers num="22"> Quod si dixeris in corde tuo:
“Quare venerunt mihi hæc?”.
Propter multitudinem iniquitatis tuæ
revelatæ sunt laciniæ tuæ,
pollutæ sunt plantæ tuæ.
</vers>
    <vers num="23"> Numquid mutare potest Æthiops
pellem suam
aut pardus varietates suas?
Tunc et vos poteritis benefacere,
cum didiceritis malum.
</vers>
    <vers num="24"> Et disseminabo eos quasi
stipulam,
quæ raptatur in vento deserti.
</vers>
    <vers num="25"> Hæc sors tua parsque mensuræ tuæ
a me,
dicit Dominus,
quia oblita es mei
et confisa es in mendacio.
</vers>
    <vers num="26"> Unde et ego sublevabo lacinias tuas
super faciem tuam,
et apparebit ignominia tua,
</vers>
    <vers num="27"> adulteria tua et hinnitus tuus,
scelus fornicationis tuæ.
Super colles in agro vidi abominationes tuas.
Væ tibi, Ierusalem! Non mundaberis;
usquequo adhuc? ».</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Quod factum est verbum Domini ad
Ieremiam de siccitate.
</vers>
    <vers num="2"> Luget Iuda,
et portæ eius languescunt
et contristatæ iacent in terra,
et clamor Ierusalem ascendit.
</vers>
    <vers num="3"> Maiores eorum miserunt minores suos
ad aquam:
venerunt ad cisternas,
non invenerunt aquam;
reportaverunt vasa sua vacua,
confusi sunt et afflicti
et operuerunt capita sua.
</vers>
    <vers num="4"> Propter terræ vastitatem,
quia non venit pluvia in terram,
confusi sunt agricolæ,
operuerunt capita sua.
</vers>
    <vers num="5"> Nam et cerva in agro peperit et
reliquit,
quia non erat herba.
</vers>
    <vers num="6"> Et onagri steterunt in collibus,
traxeruntaerem quasi thœs;
defecerunt oculi eorum,
quia non erat herba.
</vers>
    <vers num="7"> « Si iniquitates nostræ
testificantur adversus nos,
Domine, fac propter nomen tuum,
quoniam multæ sunt aversiones nostræ,
tibi peccavimus.
</vers>
    <vers num="8"> Exspectatio Israel,
salvator eius in tempore tribulationis,
quare quasi peregrinus es in terra
et quasi viator declinans ad pernoctandum?
</vers>
    <vers num="9"> Quare es velut vir attonitus,
ut fortis, qui non potest salvare?
Tu autem in medio nostri es, Domine,
et nomen tuum invocatum est super nos;
ne derelinquas nos ».
</vers>
    <vers num="10"> Hæc dicit Dominus populo huic:
« Ita diligunt vagari, pedes suos non prohibent et
Domino non placent ». Nunc recordatus est iniquitatum
eorum et visitat peccata eorum.
</vers>
    <vers num="11"> Et dixit Dominus ad me:
« Noli orare pro populo isto in bonum.
</vers>
    <vers num="12"> Cum ieiunaverint, non exaudiam
preces eorum; et, si obtulerint holocautomata et oblationes, non
suscipiam ea; quoniam gladio et fame et peste consumam
eos ».
</vers>
    <vers num="13"> Et dixi: « Heu, Domine
Deus! Ecce prophetæ dicunt eis: “Non videbitis gladium, et
fames non erit in vobis, sed pacem veram dabit vobis in loco
isto” ».
</vers>
    <vers num="14"> Et dixit Dominus ad me:
« Falso prophetæ vaticinantur in nomine meo: non misi
eos et non præcepi eis neque locutus sum ad eos; visionem mendacem
et divinationem et fraudulentiam et seductionem cordis sui
prophetant vobis.
</vers>
    <vers num="15"> Idcirco hæc dicit Dominus contra
prophetas, qui prophetant in nomine meo, quos ego non misi,
dicentes: “Gladius et fames non erit in terra hac”: In
gladio et fame consumentur prophetæ illi;
</vers>
    <vers num="16"> et homines, quibus prophetant, erunt
proiecti in viis Ierusalem præ fame et gladio, et non erit qui
sepeliat eos: ipsi et uxores eorum, filii et filiæ eorum, et
effundam super eos malum suum.
</vers>
    <vers num="17"> Et dices ad eos verbum istud:
Deducant oculi mei lacrimam
per noctem et diem, et non taceant,
quoniam contritione magna contrita est
virgo filia populi mei,
plaga pessima vehementer.
</vers>
    <vers num="18"> Si egressus fuero ad agros,
ecce occisi gladio;
et, si introiero in civitatem,
ecce attenuati fame;
propheta quoque et sacerdos
abierunt per terram nescientes ».
</vers>
    <vers num="19"> Numquid proiciens abiecisti
Iudam,
aut Sion abominata est anima tua?
Quare ergo percussisti nos,
ita ut nulla sit sanitas?
Exspectavimus pacem, et non est bonum,
et tempus curationis, et ecce turbatio.
</vers>
    <vers num="20"> Cognovimus, Domine, impietates
nostras,
iniquitates patrum nostrorum, quia peccavimus tibi.
</vers>
    <vers num="21"> Ne des nos in opprobrium propter
nomen tuum,
ne facias contumeliam solio gloriæ tuæ;
recordare, ne irritum facias fœdus tuum nobiscum.
</vers>
    <vers num="22"> Numquid sunt in sculptilibus
gentium, qui pluant,
aut cæli possunt dare imbres?
Nonne tu es Dominus Deus noster,
quem exspectamus?
Tu enim fecisti omnia hæc.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Et dixit Dominus ad me:
« Si steterit Moyses et Samuel coram me, non est anima
mea ad populum istum; eice illos a facie mea, et egrediantur.
</vers>
    <vers num="2"> Quod si dixerint ad te: “Quo
egrediemur?”, dices ad eos: Hæc dicit Dominus:
Qui ad mortem, ad mortem;
et qui ad gladium, ad gladium;
et qui ad famem, ad famem;
et qui ad captivitatem, ad captivitatem.
</vers>
    <vers num="3"> Et mandabo super eos quattuor
species, dicit Dominus: gladium ad occisionem et canes ad
lacerandum et volatilia cæli et bestias terræ ad devorandum et
dissipandum.
</vers>
    <vers num="4"> Et dabo eos in commotionem universis
regnis terræ, propter Manassem filium Ezechiæ regem Iudæ, super
omnibus, quæ fecit in Ierusalem.
</vers>
    <vers num="5"> Quis enim miserebitur tui,
Ierusalem,
aut quis contristabitur pro te,
aut quis ibit ad rogandum de pace tua?
</vers>
    <vers num="6"> Tu reppulisti me,
dicit Dominus,
retrorsum abiisti;
et extendi manum meam super te et interfeci te:
laboravi miserans.
</vers>
    <vers num="7"> Et ventilavi eos ventilabro
in portis terræ;
orbavi et disperdidi populum meum:
a viis suis non sunt reversi.
</vers>
    <vers num="8"> Multiplicatæ sunt mihi viduæ
eius
super arenam maris,
induxi eis super matrem
militem vastatorem meridie,
misi super eam repente
perturbationem et terrorem.
</vers>
    <vers num="9"> Infirmata est, quæ peperit
septem,
exhalavit animam suam;
occidit ei sol, cum adhuc esset dies,
confusa est et erubuit,
et residuos eorum in gladium dabo
in conspectu inimicorum eorum »,
ait Dominus.
</vers>
    <vers num="10"> Væ mihi, mater mea,
quoniam genuisti me virum rixæ
et virum discordiæ in universa terra!
Non feneravi, nec feneravit mihi quisquam;
omnes maledicunt mihi.
</vers>
    <vers num="11"> Amen, Domine, ministravi tibi in
bonum,
intercessi apud te in tempore afflictionis
et in tempore tribulationis pro inimico.
</vers>
    <vers num="12"> Numquid frangitur ferro
ferrum aquilonis et æs?
</vers>
    <vers num="13"> « Divitias tuas et
thesauros tuos
in direptionem dabo gratis,
propter omnia peccata tua,
in omnibus terminis tuis.
</vers>
    <vers num="14"> Et servire te faciam inimicis
tuis
in terra, quam nescis,
quia ignis succensus est in furore meo:
super vos ardebit ».
</vers>
    <vers num="15"> Tu scis, Domine;
recordare mei et visita me
et vindica me de his, qui persequuntur me;
noli in patientia tua abripere me,
scito quoniam sustinui pro te opprobrium.
</vers>
    <vers num="16"> Inventi sunt sermones tui, et comedi
eos,
et factum est mihi verbum tuum
in gaudium et in lætitiam cordis mei,
quoniam invocatum est nomen tuum super me,
Domine, Deus exercituum.
</vers>
    <vers num="17"> Non sedi in concilio ludentium
et gloriatus sum;
a facie manus tuæ solus sedebam,
quoniam indignatione replesti me.
</vers>
    <vers num="18"> Quare factus est dolor meus
perpetuus,
et plaga mea desperabilis renuit curari?
Factus es mihi quasi rivus mendax,
aquæ infideles.
</vers>
    <vers num="19"> Propter hoc hæc dixit Dominus:
« Si converteris, convertam te,
et ante faciem meam stabis;
et si separaveris pretiosum a vili,
quasi os meum eris;
convertentur ipsi ad te,
et tu non converteris ad eos.
</vers>
    <vers num="20"> Et dabo te populo huic
in murumaereum fortem;
et bellabunt adversum te
et non prævalebunt,
quia ego tecum sum,
ut salvem te et eruam te,
dicit Dominus.
</vers>
    <vers num="21"> Et liberabo te de manu
pessimorum
et redimam te de manu fortium ».</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Et factum est verbum Domi ni ad me
dicens:
</vers>
    <vers num="2"> « Non accipies uxorem, et
non erunt tibi filii et filiæ in loco isto.
</vers>
    <vers num="3"> Quia hæc dicit Dominus super filios
et filias, qui generantur in loco isto, et super matres eorum, quæ
genuerunt eos, et super patres eorum, de quorum stirpe sunt nati in
terra hac:
</vers>
    <vers num="4"> Mortibus ægrotationum morientur, non
plangentur et non sepelientur; in sterquilinium super faciem terræ
erunt et gladio et fame consumentur, et erit cadaver eorum in escam
volatilibus cæli et bestiis terræ ».
</vers>
    <vers num="5"> Hæc enim dixit Dominus: “Ne
ingrediaris domum convivii neque vadas ad plangendum neque lugebis
eos, quia abstuli pacem meam a populo isto, dicit Dominus,
misericordiam et miserationes.
</vers>
    <vers num="6"> Et morientur grandes et parvi in
terra ista, non sepelientur neque plangentur, et non se incident,
neque calvitium fiet pro eis.
</vers>
    <vers num="7"> Et non frangent lugenti panem ad
consolandum super mortuo et non dabunt ei calicem ad consolandum
super patre suo et matre.
</vers>
    <vers num="8"> Et domum convivii non ingredieris, ut
sedeas cum eis et comedas et bibas.
</vers>
    <vers num="9"> Quia hæc dicit Dominus exercituum,
Deus Israel: Ecce ego auferam de loco isto in oculis vestris et in
diebus vestris vocem gaudii et vocem lætitiæ, vocem sponsi et
vocem sponsæ.
</vers>
    <vers num="10"> Et cum annuntiaveris populo huic
omnia verba hæc, et dixerint tibi: “Quare locutus est
Dominus super nos omne malum grande istud? Quæ iniquitas nostra et
quod peccatum nostrum, quod peccavimus Domino Deo
nostro?”,
</vers>
    <vers num="11"> dices ad eos: Quia dereliquerunt me
patres vestri, ait Dominus, et abierunt post deos alienos et
servierunt eis et adoraverunt eos et me dereliquerunt et legem meam
non custodierunt.
</vers>
    <vers num="12"> Sed et vos peius operati estis quam
patres vestri: ecce enim ambulat unusquisque post pravitatem cordis
sui mali, ut me non audiat.
</vers>
    <vers num="13"> Et eiciam vos de terra hac in
terram, quam ignoratis, vos et patres vestri; et servietis ibi diis
alienis, die ac nocte, quia non dabo vobis gratiam.
</vers>
    <vers num="14"> Propterea ecce dies veniunt, dicit
Dominus, et non dicetur ultra: “Vivit Dominus, qui eduxit
filios Israel de terra Ægypti!”,
</vers>
    <vers num="15"> sed: “Vivit Dominus, qui
eduxit filios Israel de terra aquilonis et de universis terris, ad
quas eieci eos!”. Et reducam eos in terram suam, quam dedi
patribus eorum.
</vers>
    <vers num="16"> Ecce ego mittam piscatores multos,
dicit Dominus, et piscabuntur eos; et post hæc mittam eis multos
venatores, et venabuntur eos de omni monte et de omni colle et de
cavernis petrarum.
</vers>
    <vers num="17"> Quia oculi mei super omnes vias
eorum: non sunt absconditæ a facie mea, et non est occulta
iniquitas eorum ab oculis meis.
</vers>
    <vers num="18"> Et reddam primum dupliciter
iniquitates et peccata eorum, quia contaminaverunt terram meam in
morticinis idolorum suorum et abominationibus suis impleverunt
hereditatem meam ».
</vers>
    <vers num="19"> Domine, fortitudo mea et præsidium
meum
et refugium meum in die tribulationis;
ad te gentes venient ab extremis terræ et dicent:
« Vere mendacium possederunt patres nostri,
vanitatem, quæ nihil prodest ».
</vers>
    <vers num="20"> Numquid faciet sibi homo deos,
et ipsi non sunt dii?
</vers>
    <vers num="21"> « Idcirco ecce ego
ostendam eis per vicem hanc,
ostendam eis manum meam et virtutem meam,
et scient quia nomen mihi Dominus ».</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Peccatum Iudæ scriptum est stilo
ferreo,
in ungue adamantino exaratum
super tabulam cordis eorum
et in cornibus ararum eorum,
</vers>
    <vers num="2"> ut recordarentur filii eorum ararum
suarum
et palorum suorum iuxta ligna frondentia
in collibus excelsis,
</vers>
    <vers num="3"> montibus in campo.
« Divitias tuas, omnes thesauros tuos
in direptionem dabo,
excelsa tua propter peccata
in universis finibus tuis.
</vers>
    <vers num="4"> Et relinques hereditatem tuam,
quam dedi tibi;
et servire te faciam inimicis tuis
in terra, quam ignoras,
quoniam ignem succendistis in naribus meis;
usque in æternum ardebit ».
</vers>
    <vers num="5"> Hæc dicit Dominus:
« Maledictus homo, qui confidit in homine
et ponit carnem brachium suum,
et a Domino recedit cor eius;
</vers>
    <vers num="6"> erit enim quasi myricæ in
deserto
et non videbit, cum venerit bonum,
sed habitabit in siccitate in deserto,
in terra salsuginis et inhabitabili.
</vers>
    <vers num="7"> Benedictus vir, qui confidit in
Domino,
et erit Dominus fiducia eius;
</vers>
    <vers num="8"> et erit quasi lignum,
quod transplantatur super aquas,
quod ad humorem mittit radices suas
et non timebit, cum venerit æstus;
et erit folium eius viride,
et in anno siccitatis non erit sollicitum
nec aliquando desinet facere fructum
</vers>
    <vers num="9"> Dolosum est cor super omnia et
insanabile;
quis cognoscet illud?
</vers>
    <vers num="10"> Ego Dominus scrutans cor et probans
renes,
qui do unicuique iuxta viam suam
et iuxta fructum operum suorum.
</vers>
    <vers num="11"> Perdix fovit, quæ non peperit,
ita faciens divitias sed non in iudicio.
In dimidio dierum suorum derelinquet eas
et in novissimo suo erit insipiens ».
</vers>
    <vers num="12"> Solium gloriæ, altitudo a
principio,
locus sanctificationis nostræ!
</vers>
    <vers num="13"> Exspectatio Israel, Domine,
omnes, qui te derelinquunt, confundentur;
recedentes a te in terra scribentur,
quoniam dereliquerunt venam
aquarum viventium, Dominum.
</vers>
    <vers num="14"> Sana me, Domine, et sanabor;
salvum me fac, et salvus ero,
quoniam laus mea tu es.
</vers>
    <vers num="15"> Ecce ipsi dicunt ad me:
« Ubi est verbum Domini? Veniat ».
</vers>
    <vers num="16"> Et ego non institi pro malo apud
te
et diem calamitatis non desideravi,
tu scis: quod egressum est de labiis meis,
rectum in conspectu tuo fuit.
</vers>
    <vers num="17"> Non sis mihi tu formidini;
refugium meum tu in die afflictionis.
</vers>
    <vers num="18"> Confundantur, qui me
persequuntur,
et non confundar ego;
paveant illi, et non paveam ego;
induc super eos diem afflictionis
et duplici contritione contere eos.
</vers>
    <vers num="19"> Hæc dixit Dominus ad me:
« Vade et sta in porta Filiorum populi, per quam
ingrediuntur reges Iudæ et egrediuntur, et in cunctis portis
Ierusalem;
</vers>
    <vers num="20"> et dices ad eos: Audite verbum
Domini, reges Iudæ et omnis Iuda cunctique habitatores Ierusalem,
qui ingredimini per portas istas.
</vers>
    <vers num="21"> Hæc dicit Dominus: Custodite animas
vestras et nolite portare pondera in die sabbati nec inferatis per
portas Ierusalem;
</vers>
    <vers num="22"> et nolite efferre onera de domibus
vestris in die sabbati et omne opus non facietis: sanctificate diem
sabbati, sicut præcepi patribus vestris.
</vers>
    <vers num="23"> Et non audierunt nec inclinaverunt
aurem suam; sed induraverunt cervicem suam, ne audirent me et ne
acciperent disciplinam.
</vers>
    <vers num="24"> Et erit: si audieritis me, dicit
Dominus, ut non inferatis onera per portas civitatis huius in die
sabbati, et si sanctificaveritis diem sabbati, ne faciatis in eo
omne opus,
</vers>
    <vers num="25"> ingredientur per portas civitatis
huius reges et principes sedentes super solium David et ascendentes
in curribus et equis, ipsi et principes eorum, viri Iudæ et
habitatores Ierusalem; et habitabitur civitas hæc in
sempiternum.
</vers>
    <vers num="26"> Et venient de civitatibus Iudæ et
de circuitu Ierusalem et de terra Beniamin et de Sephela et de
montuosis et a Nageb, portantes holocaustum et victimam et
sacrificium et tus, et inferent oblationem laudis in domum
Domini.
</vers>
    <vers num="27"> Si autem non audieritis me, ut
sanctificetis diem sabbati et ne portetis onus intrantes per portas
Ierusalem in die sabbati, succendam ignem in portis eius, et
devorabit domos Ierusalem et non exstinguetur ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Verbum, quod factum est ad
Ieremiam a Domino dicens:
</vers>
    <vers num="2"> « Surge et descende in
domum figuli et ibi audies verba mea ».
</vers>
    <vers num="3"> Et descendi in domum figuli, et ecce
ipse faciebat opus super rotam;
</vers>
    <vers num="4"> et dissipatum est vas, quod ipse
faciebat e luto manibus suis, et rursus fecit illud vas alterum,
sicut placuerat in oculis eius, ut faceret.
</vers>
    <vers num="5"> Et factum est verbum Domini ad me
dicens:
</vers>
    <vers num="6"> « Numquid sicut figulus
iste non potero vobis facere, domus Israel?, ait Dominus. Ecce,
sicut lutum in manu figuli, sic vos in manu mea, domus Israel.
</vers>
    <vers num="7"> Repente loquar adversum gentem et
adversum regnum, ut eradicem et destruam et disperdam illud;
</vers>
    <vers num="8"> si pænitentiam egerit gens illa a
malo suo, propter quod locutus sum adversus eam, agam et ego
pænitentiam super malo, quod cogitavi ut facerem ei.
</vers>
    <vers num="9"> Et subito loquar de gente et de
regno, ut ædificem et plantem illud;
</vers>
    <vers num="10"> si fecerit malum in oculis meis, ut
non audiat vocem meam, pænitentiam agam super bono, quod locutus
sum ut facerem ei.
</vers>
    <vers num="11"> Nunc ergo, dic viro Iudæ et
habitatoribus Ierusalem dicens: Hæc dicit Dominus: Ecce ego fingo
contra vos malum et cogito contra vos cogitationem; revertatur
unusquisque a via sua mala, et dirigite vias vestras et opera
vestra ».
</vers>
    <vers num="12"> Qui dixerunt: « Vanum
est; post cogitationes enim nostras ibimus et unusquisque
pravitatem cordis sui mali faciemus ».
</vers>
    <vers num="13"> Ideo hæc dicit Dominus:
« Interrogate gentes:
quis audivit talia horribilia,
quæ fecit nimis virgo Israel?
</vers>
    <vers num="14"> Numquid deficiet de petra agri
nix Libani,
aut arescent aquæ erumpentes
frigidæ et defluentes?
</vers>
    <vers num="15"> Quia oblitus est mei populus
meus,
vanitati sacrificantes
et impingentes in viis suis,
in semitis antiquis,
ut ambularent per calles
in itinere non trito,
</vers>
    <vers num="16"> ut poneret terram eorum in
desolationem
et in sibilum sempiternum:
omnis, qui præterierit per eam, obstupescet
et movebit caput suum.
</vers>
    <vers num="17"> Sicut ventus urens dispergam eos
coram inimico;
dorsum et non faciem ostendam eis in die perditionis
eorum ».
</vers>
    <vers num="18"> Et dixerunt: « Venite, et
cogitemus contra Ieremiam cogitationes; non enim peribit lex a
sacerdote, neque consilium a sapiente, nec sermo a propheta.
Venite, et percutiamus eum lingua et non attendamus ad universos
sermones eius ».
</vers>
    <vers num="19"> Attende, Domine, ad me
et audi vocem adversariorum meorum.
</vers>
    <vers num="20"> Numquid redditur pro bono malum,
quia foderunt foveam animæ meæ?
Recordare quod steterim in conspectu tuo,
ut loquerer pro eis bonum
et averterem indignationem tuam ab eis.
</vers>
    <vers num="21"> Propterea da filios eorum in
famem
et deduc eos in manus gladii;
fiant uxores eorum absque liberis et viduæ,
et viri eorum interficiantur morte,
iuvenes eorum confodiantur gladio in prœlio.
</vers>
    <vers num="22"> Audiatur clamor de domibus
eorum;
adduces enim super eos latronem repente,
quia foderunt foveam, ut caperent me,
et laqueos absconderunt pedibus meis.
</vers>
    <vers num="23"> Tu autem, Domine, scis omne
consilium eorum
adversum me in mortem;
ne propitieris iniquitati eorum,
et peccatum eorum a facie tua non deleatur.
Fiant corruentes in conspectu tuo;
in tempore furoris tui abutere eis.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Hæc dicit Dominus:
« Vade et eme lagunculam figuli testeam et accipe de
senioribus populi et de senioribus sacerdotum
</vers>
    <vers num="2"> et egredere ad vallem Benennom, quæ
est iuxta introitum portæ Fictilium, et prædicabis ibi verba,
quæ ego loquar ad te,
</vers>
    <vers num="3"> et dices: Audite verbum Domini, reges
Iudæ et habitatores Ierusalem: Hæc dicit Dominus exercituum, Deus
Israel: Ecce ego inducam afflictionem super locum istum, ita ut
omnis, qui audierit illam, tinniant aures eius,
</vers>
    <vers num="4"> eo quod dereliquerint me et alienum
fecerint locum istum et sacrificaverint in eo diis alienis, quos
nescierunt ipsi et patres eorum et reges Iudæ; et repleverunt
locum istum sanguine innocentium;
</vers>
    <vers num="5"> et ædificaverunt excelsa Baal ad
comburendos filios suos igne in holocaustum Baal: quæ non præcepi
nec locutus sum, nec ascenderunt in cor meum.
</vers>
    <vers num="6"> Propterea ecce dies veniunt, dicit
Dominus, et non vocabitur amplius locus iste Topheth et vallis
Benennom sed vallis Occisionis.
</vers>
    <vers num="7"> Et dissipabo consilium Iudæ et
Ierusalem in loco isto; et subvertam eos gladio in conspectu
inimicorum suorum et in manu quærentium animas eorum et dabo
cadavera eorum escam volatilibus cæli et bestiis terræ.
</vers>
    <vers num="8"> Et ponam civitatem hanc in stuporem
et in sibilum; omnis, qui præterierit per eam, obstupescet et
sibilabit super universa plaga eius.
</vers>
    <vers num="9"> Et cibabo eos carnibus filiorum
suorum et carnibus filiarum suarum; et unusquisque carnem amici sui
comedet in obsidione et in angustia, in qua concludent eos inimici
eorum et qui quærunt animas eorum.
</vers>
    <vers num="10"> Et conteres lagunculam in oculis
virorum, qui ibunt tecum,
</vers>
    <vers num="11"> et dices ad eos: Hæc dicit Dominus
exercituum: Sic conteram populum istum et civitatem istam, sicut
conteritur vas figuli, quod non potest ultra instaurari; et in
Topheth sepelientur, eo quod non sit alius locus ad
sepeliendum.
</vers>
    <vers num="12"> Sic faciam loco huic, ait Dominus,
et habitatoribus eius, ut ponam civitatem istam sicut Topheth;
</vers>
    <vers num="13"> et erunt domus Ierusalem et domus
regum Iudæ sicut locus Topheth, immundæ: omnes domus, in quarum
domatibus sacrificaverunt omni militiæ cæli et libaverunt
libamina diis alienis ».
</vers>
    <vers num="14"> Venit autem Ieremias de Topheth, quo
miserat eum Dominus ad prophetandum, et stetit in atrio domus
Domini et dixit ad omnem populum:
</vers>
    <vers num="15"> « Hæc dicit Dominus
exercituum, Deus Israel: Ecce ego inducam super civitatem hanc et
super omnes urbes eius universa mala, quæ locutus sum adversum
eam, quoniam induraverunt cervicem suam, ut non audirent sermones
meos ».</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Et audivit Phassur filius Emmer
sacerdos, qui constitutus erat princeps in domo Domini, Ieremiam
prophetantem sermones istos;
</vers>
    <vers num="2"> et percussit Phassur Ieremiam
prophetam et misit eum in nervum, quod erat in porta Beniamin
superiore in domo Domini.
</vers>
    <vers num="3"> Cumque illuxisset in crastinum,
eduxit Phassur Ieremiam de nervo; et dixit ad eum Ieremias:
« Non Phassur vocavit Dominus nomen tuum sed Pavorem
undique.
</vers>
    <vers num="4"> Quia hæc dicit Dominus: Ecce ego
dabo te in pavorem, te et omnes amicos tuos, et corruent gladio
inimicorum suorum, et oculi tui videbunt; et omnem Iudam dabo in
manu regis Babylonis, et traducet eos in Babylonem et percutiet eos
gladio.
</vers>
    <vers num="5"> Et dabo universam substantiam
civitatis huius et omnem laborem eius omneque pretium et cunctos
thesauros regum Iudæ dabo in manu inimicorum eorum; et diripient
eos et tollent et ducent in Babylonem.
</vers>
    <vers num="6"> Tu autem, Phassur et omnes
habitatores domus tuæ, ibitis in captivitatem; et in Babylonem
venies et ibi morieris ibique sepelieris, tu et omnes amici tui,
quibus prophetasti mendacium ».
</vers>
    <vers num="7"> Seduxisti me, Domine, et seductus
sum;
fortior me fuisti et invaluisti.
Factus sum in derisum tota die,
omnes subsannant me.
</vers>
    <vers num="8"> Quia quotiescumque loquor,
vociferor,
iniquitatem et vastitatem clamito;
et factus est mihi sermo Domini
in opprobrium et in derisum tota die.
</vers>
    <vers num="9"> Et dixi: « Non recordabor
eius
neque loquar ultra in nomine illius ».
Et factus est in corde meo quasi ignis exæstuans
claususque in ossibus meis:
et defeci, ferre non sustinens.
</vers>
    <vers num="10"> Audivi enim contumelias multorum
et terrorem in circuitu:
« Denuntiate, et denuntiemus eum ».
Omnes pacifici mei observabant lapsum meum:
« Forte decipietur, et prævalebimus adversus eum
et consequemur ultionem ex eo ».
</vers>
    <vers num="11"> Dominus autem mecum est quasi
bellator fortis;
idcirco, qui persequuntur me,
cadent et infirmi erunt.
Confundentur vehementer, quia non prosperati sunt;
opprobrium sempiternum, quod numquam delebitur.
</vers>
    <vers num="12"> Et tu, Domine exercituum,
probator iusti, qui vides renes et cor,
videam, quæso, ultionem tuam ex eis;
tibi enim revelavi causam meam.
</vers>
    <vers num="13"> Cantate Domino, laudate Dominum,
quia liberavit animam pauperis
de manu malorum.
</vers>
    <vers num="14"> Maledicta dies, in qua natus
sum;
dies, in qua peperit me mater mea,
non sit benedicta.
</vers>
    <vers num="15"> Maledictus vir, qui annuntiavit
patri meo
dicens: « Natus est tibi puer masculus »
et gaudio lætificavit eum;
</vers>
    <vers num="16"> sit homo ille, ut sunt
civitates,
quas subvertit Dominus
et non pænituit eum:
audiat clamorem mane
et ululatum in tempore meridiano,
</vers>
    <vers num="17"> qui non me interfecit a vulva,
ut fieret mihi mater mea sepulcrum,
et vulva eius conceptus æternus.
</vers>
    <vers num="18"> Quare de vulva egressus sum,
ut viderem laborem et dolorem,
et consumerentur in confusione dies mei?</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Verbum, quod factum est ad
Ieremiam a Domino, quando misit ad eum rex Sedecias Phassur filium
Melchiæ et Sophoniam filium Maasiæ sacerdotem dicens:
</vers>
    <vers num="2"> « Interroga pro nobis
Dominum, quia Nabuchodonosor rex Babylonis prœliatur adversum nos;
si forte faciat Dominus nobiscum secundum omnia mirabilia sua, et
recedat a nobis ».
</vers>
    <vers num="3"> Et dixit Ieremias ad eos:
« Sic dicetis Sedeciæ:
</vers>
    <vers num="4"> Hæc dicit Dominus, Deus Israel: Ecce
ego convertam vasa belli, quæ in manibus vestris sunt et quibus
vos pugnatis adversum regem Babylonis et Chaldæos, qui obsident
vos in circuitu murorum; et congregabo eos in medio civitatis
huius.
</vers>
    <vers num="5"> Et debellabo ego vos in manu extenta
et in brachio forti et in furore et in indignatione et in ira
grandi
</vers>
    <vers num="6"> et percutiam habitatores civitatis
huius, homines et bestias: pestilentia magna morientur.
</vers>
    <vers num="7"> Et post hæc, ait Dominus, dabo
Sedeciam regem Iudæ et servos eius et populum eius, qui derelicti
sunt in civitate hac a peste et gladio et fame, in manu
Nabuchodonosor regis Babylonis et in manu inimicorum eorum et in
manu quærentium animam eorum; et percutiet eos in ore gladii et
non flectetur neque parcet nec miserebitur.
</vers>
    <vers num="8"> Et ad populum hunc dices: Hæc dicit
Dominus: Ecce ego do coram vobis viam vitæ et viam mortis:
</vers>
    <vers num="9"> qui habitaverit in urbe hac, morietur
gladio et fame et peste; qui autem egressus fuerit et transfugerit
ad Chaldæos, qui obsident vos, vivet, et erit ei anima sua quasi
spolium.
</vers>
    <vers num="10"> Posui enim faciem meam super
civitatem hanc in malum et non in bonum, ait Dominus: in manu regis
Babylonis dabitur, et exuret eam igni.
</vers>
    <vers num="11"> Et domui regis Iudæ:
Audite verbum Domini,
</vers>
    <vers num="12"> domus David. Hæc dicit Dominus:
Iudicate mane iudicium
et eruite vi oppressum de manu expoliantis,
ne forte egrediatur ut ignis indignatio mea
et succendatur, et non sit qui exstinguat,
propter malitiam operum vestrorum.
</vers>
    <vers num="13"> Ecce ego ad te, habitatricem
vallis,
petram in planitie,
ait Dominus;
qui dicitis: “Quis invadet nos?
Et quis ingredietur domos nostras?”.
</vers>
    <vers num="14"> Et visitabo super vos iuxta fructum
operum vestrorum,
dicit Dominus;
et succendam ignem in saltu eius,
et devorabit omnia in circuitu eius ».</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Hæc dicit Dominus:
« Descende in domum regis Iudæ et loqueris ibi verbum
hoc
</vers>
    <vers num="2"> et dices: Audi verbum Domini, rex
Iudæ, qui sedes super solium David, tu et servi tui et populus
tuus, qui ingredimini per portas istas.
</vers>
    <vers num="3"> Hæc dicit Dominus: Facite iudicium
et iustitiam et liberate vi oppressum de manu expoliantis et
advenam et pupillum et viduam nolite affligere neque opprimatis
inique et sanguinem innocentem ne effundatis in loco isto.
</vers>
    <vers num="4"> Si enim facientes feceritis verbum
istud, ingredientur per portas domus huius reges, sedentes de
genere David super thronum eius et ascendentes currus et equos,
ipsi et servi et populus eorum.
</vers>
    <vers num="5"> Quod si non audieritis verba hæc, in
memetipso iuravi, dicit Dominus, quia in solitudinem erit domus
hæc.
</vers>
    <vers num="6"> Quia hæc dicit Dominus super domum
regis Iudæ:
Galaad tu mihi,
caput Libani,
verumtamen ponam te solitudinem,
urbes inhabitabiles,
</vers>
    <vers num="7"> et sanctificabo super te
interficientem virum et arma eius,
et succident electas cedros tuas
et præcipitabunt in ignem.
</vers>
    <vers num="8"> Et pertransibunt gentes multæ per
civitatem hanc, et dicet unusquisque proximo suo: “Quare
fecit Dominus sic civitati huic grandi?”.
</vers>
    <vers num="9"> Et respondebunt: “Eo quod
dereliquerint pactum Domini Dei sui et adoraverint deos alienos et
servierint eis” ».
</vers>
    <vers num="10"> Nolite flere mortuum
neque lugeatis super eum fletu;
plangite eum, qui egreditur,
quia non revertetur ultra
nec videbit terram nativitatis suæ.
</vers>
    <vers num="11"> Quia hæc dicit Dominus ad Sellum
filium Iosiæ regem Iudæ, qui regnavit pro Iosia patre suo:
« Qui egressus est de loco isto, non revertetur huc
amplius,
</vers>
    <vers num="12"> sed in loco, ad quem transtulerunt
eum, ibi morietur et terram istam non videbit
amplius ».
</vers>
    <vers num="13"> Væ, qui ædificat domum suam in
iniustitia
et cenacula sua non in iudicio,
proximum suum servire facit gratis
et mercedem eius non reddet ei;
</vers>
    <vers num="14"> qui dicit: « Ædificabo
mihi domum latam
et cenacula spatiosa »;
qui aperit sibi fenestras
et facit laquearia cedrina
pingitque sinopide!
</vers>
    <vers num="15"> Numquid regnabis,
quoniam gloriaris in cedris?
Pater tuus numquid non comedit et bibit?
Sed fecit iudicium et iustitiam,
tunc bene erat ei.
</vers>
    <vers num="16"> Iudicavit causam pauperis et
egeni,
tunc bene.
« Numquid non hoc est nosse me? »,
dicit Dominus.
</vers>
    <vers num="17"> Tui vero oculi et cor tuum nonnisi
ad avaritiam
et ad sanguinem innocentem fundendum
et ad calumniam et ad oppressionem faciendam.
</vers>
    <vers num="18"> Propterea hæc dicit Dominus ad
Ioachim filium Iosiæ regem Iudæ:
« Non plangent eum:
“Væ, frater meus!” et “Væ, soror!”.
Non concrepabunt ei:
“Væ, domine!” et “Væ, inclite!”.
</vers>
    <vers num="19"> Sepultura asini sepelietur,
tractus et proiectus longe
extra portas Ierusalem ».
</vers>
    <vers num="20"> Ascende Libanum et clama
et in Basan da vocem tuam
et clama de Abarim,
quia contriti sunt omnes amatores tui.
</vers>
    <vers num="21"> Locutus sum ad te in securitate
tua,
et dixisti: « Non audiam! ».
Hæc est via tua ab adulescentia tua,
quia non audisti vocem meam.
</vers>
    <vers num="22"> Omnes pastores tuos pascet
ventus,
et amatores tui in captivitatem ibunt,
quia tunc confunderis et erubesces
ab omni malitia tua.
</vers>
    <vers num="23"> Quæ sedes in Libano
et nidificas in cedris,
quomodo congemisces,
cum venerint tibi dolores
quasi dolores parturientis!
</vers>
    <vers num="24"> « Vivo ego, dicit
Dominus, quia si fuerit Iechonias, filius Ioachim rex Iudæ, anulus
in manu dextera mea, inde evellam eum
</vers>
    <vers num="25"> et dabo te in manu quærentium
animam tuam et in manu, quorum tu formidas faciem, in manu
Nabuchodonosor, regis Babylonis, et in manu Chaldæorum;
</vers>
    <vers num="26"> et mittam te et matrem tuam, quæ
genuit te, in terram alienam, in qua nati non estis, ibique
moriemini;
</vers>
    <vers num="27"> et in terram, ad quam ipsi levant
animam suam, ut revertantur, illuc non
revertentur ».
</vers>
    <vers num="28"> Numquid vas despectum et contritum,
vir iste Iechonias? Numquid vas absque omni voluptate? Quare
abiecti sunt, ipse et semen eius, et proiecti in terram, quam
ignoraverunt?
</vers>
    <vers num="29"> Terra, terra, terra, audi sermonem
Domini!
</vers>
    <vers num="30"> Hæc dicit Dominus:
« Scribite virum istum sterilem, virum, qui in diebus
suis non prosperabitur; nec enim erit de semine eius vir, qui
sedeat super solium David et potestatem habeat ultra in
Iuda ».</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> “Væ pastoribus, qui
disperdunt et dissipant gregem pascuæ meæ!, dicit Dominus.
</vers>
    <vers num="2"> Ideo hæc dicit Dominus, Deus Israel,
ad pastores, qui pascunt populum meum: Vos dissipastis gregem meum
et eiecistis eos et non visitastis eos; ecce ego visitabo super vos
malitiam operum vestrorum, ait Dominus.
</vers>
    <vers num="3"> Et ego congregabo reliquias gregis
mei de omnibus terris, ad quas eiecero eos, et convertam eos ad
rura sua, et crescent et multiplicabuntur.
</vers>
    <vers num="4"> Et suscitabo super eos pastores, et
pascent eos; non formidabunt ultra et non pavebunt, et nullus
quæretur ex numero, dicit Dominus.
</vers>
    <vers num="5"> Ecce dies veniunt,
dicit Dominus,
et suscitabo David germen iustum;
et regnabit rex et sapiens erit
et faciet iudicium et iustitiam in terra.
</vers>
    <vers num="6"> In diebus illis salvabitur Iuda,
et Israel habitabit confidenter;
et hoc est nomen, quod vocabunt eum:
Dominus iustitia nostra.
</vers>
    <vers num="7"> Propter hoc ecce dies veniunt, dicit
Dominus, et non dicent ultra: “Vivit Dominus, qui eduxit
filios Israel de terra Ægypti!”,
</vers>
    <vers num="8"> sed: “Vivit Dominus, qui eduxit
et adduxit semen domus Israel de terra aquilonis et de cunctis
terris!”, ad quas eieceram eos; et habitabunt in terra
sua ».
</vers>
    <vers num="9"> Ad prophetas.
Contritum est cor meum in medio mei,
contremuerunt omnia ossa mea;
factus sum quasi vir ebrius
et quasi homo madidus a vino,
a facie Domini
et a facie verborum sanctorum eius;
</vers>
    <vers num="10"> quia adulteris repleta est
terra,
quia a facie maledictionis luxit terra,
arefacta sunt arva deserti,
factus est cursus eorum malus,
et fortitudo eorum iniustitia.
</vers>
    <vers num="11"> « Propheta namque et
sacerdos polluti sunt,
et in domo mea inveni malum eorum,
ait Dominus.
</vers>
    <vers num="12"> Idcirco via eorum erit quasi
lubricum;
in tenebras proicientur et cadent in eis;
afferam enim super eos mala,
annum visitationis eorum,
ait Dominus.
</vers>
    <vers num="13"> Et in prophetis Samariæ vidi
fatuitatem:
prophetabant in Baal
et decipiebant populum meum Israel.
</vers>
    <vers num="14"> Et in prophetis Ierusalem vidi
horribilia:
adulterium faciunt et in mendacio ambulant;
et confortaverunt manus pessimorum,
ut non converteretur unusquisque a malitia sua:
facti sunt mihi omnes ut Sodoma,
et habitatores eius quasi Gomorra ».
</vers>
    <vers num="15"> Propterea hæc dicit Dominus
exercituum ad prophetas:
« Ecce ego cibabo eos absinthio
et potabo eos felle;
a prophetis enim Ierusalem
egressa est pollutio super omnem terram.
</vers>
    <vers num="16"> Hæc dicit Dominus exercituum:
Nolite audire verba prophetarum, qui prophetant vobis et decipiunt
vos; visionem cordis sui loquuntur, non de ore Domini.
</vers>
    <vers num="17"> Dicunt his, qui despiciunt me:
“Locutus est Dominus: Pax erit vobis”;
et omni, qui ambulat in pravitate cordis sui,
dixerunt: “Non veniet super vos malum”.
</vers>
    <vers num="18"> Quis enim affuit in consilio Domini
et vidit et audivit sermonem eius? Quis consideravit verbum illius
et audivit?
</vers>
    <vers num="19"> Ecce turbo Domini, indignatio
egressa est,
et tempestas erumpens super caput impiorum irruet.
</vers>
    <vers num="20"> Non cessabit furor Domini, usque dum
faciat
et usque dum compleat cogitationes cordis sui;
in novissimis diebus intellegetis consilium eius.
</vers>
    <vers num="21"> Non mittebam prophetas,
et ipsi currebant;
non loquebar ad eos,
et ipsi prophetabant.
</vers>
    <vers num="22"> Si stetissent in consilio meo,
nota fecissent verba mea populo meo
et avertissent utique eos a via sua mala
et ab operibus suis pessimis.
</vers>
    <vers num="23"> Putasne Deus e vicino ego sum,
dicit Dominus,
et non Deus de longe?
</vers>
    <vers num="24"> Si occultabitur vir in
absconditis,
ego non videbo eum?,
dicit Dominus.
Numquid non cælum et terram ego impleo?,
dicit Dominus.
</vers>
    <vers num="25"> Audivi, quæ dixerunt prophetæ
prophetantes in nomine meo mendacium atque dicentes:
“Somniavi, somniavi”.
</vers>
    <vers num="26"> Usquequo istud est in corde
prophetarum vaticinantium mendacium et prophetantium seductionem
cordis sui?
</vers>
    <vers num="27"> Qui volunt facere, ut obliviscatur
populus meus nominis mei, propter somnia eorum, quæ narrat
unusquisque ad proximum suum, sicut obliti sunt patres eorum
nominis mei propter Baal.
</vers>
    <vers num="28"> Propheta, qui habet somnium, narret
somnium et, qui habet sermonem meum, loquatur sermonem meum
vere.
Quid paleis ad triticum?,
dicit Dominus.
</vers>
    <vers num="29"> Numquid non verba mea sunt quasi
ignis,
dicit Dominus,
et quasi malleus conterens petram?
</vers>
    <vers num="30"> Propterea ecce ego ad prophetas, ait
Dominus, qui furantur verba mea unusquisque a proximo suo.
</vers>
    <vers num="31"> Ecce ego ad prophetas, ait Dominus,
qui assumunt linguas suas et aiunt: “Dicit
Dominus”.
</vers>
    <vers num="32"> Ecce ego ad prophetantes somnia
mendacii, ait Dominus, qui narraverunt ea et seduxerunt populum
meum in mendaciis suis et in iactantia sua, cum ego non misissem
eos nec mandassem eis; qui nihil profuerunt populo huic, dicit
Dominus.
</vers>
    <vers num="33"> Si interrogaverit te populus iste
vel propheta aut sacerdos dicens: “Quod est onus
Domini”, dices ad eos: Vos estis onus; proiciam quippe vos,
dicit Dominus.
</vers>
    <vers num="34"> Et propheta et sacerdos et populus,
qui dicit: “Onus Domini”, visitabo super virum illum et
super domum eius.
</vers>
    <vers num="35"> Hæc dicetis unusquisque ad proximum
et ad fratrem suum: “Quid respondit Dominus?” et
“Quid locutus est Dominus?”.
</vers>
    <vers num="36"> Sed “Onus Domini” ultra
non memorabitis, quia onus erit unicuique sermo suus, et
pervertitis verba Dei viventis, Domini exercituum, Dei nostri.
</vers>
    <vers num="37"> Hæc dices ad prophetam: “Quid
respondit tibi Dominus?” et “Quid locutus est
Dominus?”.
</vers>
    <vers num="38"> Si autem “Onus Domini”
dixeritis, propter hoc hæc dicit Dominus: Quia dixistis sermonem
istum: “Onus Domini”, et misi ad vos dicens: Nolite
dicere: “Onus Domini”;
</vers>
    <vers num="39"> propterea, ecce ego tollam vos
portans et proiciam vos et civitatem, quam dedi vobis et patribus
vestris, a facie mea;
</vers>
    <vers num="40"> et dabo vos in opprobrium
sempiternum et in ignominiam æternam, quæ numquam oblivione
delebitur ».</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Ostendit mihi Dominus, et ecce duo
calathi pleni ficis positi ante templum Domini, postquam transtulit
Nabuchodonosor rex Babylonis Iechoniam filium Ioachim regem Iudæ
et principes eius et fabrum et inclusorem de Ierusalem et adduxit
eos in Babylonem.
</vers>
    <vers num="2"> Calathus unus ficus bonas habebat
nimis, ut solent ficus esse primi temporis; et calathus unus ficus
habebat malas nimis, quæ comedi non poterant, eo quod essent
malæ.
</vers>
    <vers num="3"> Et dixit Dominus ad me:
« Quid tu vides, Ieremia? ». Et dixi:
« Ficus, ficus bonas, bonas valde, et malas, malas
valde, quæ comedi non possunt, eo quod sint
malæ ».
</vers>
    <vers num="4"> Et factum est verbum Domini ad me
dicens:
</vers>
    <vers num="5"> « Hæc dicit Dominus, Deus
Israel: Sicut ficus hæ bonæ, sic cognoscam transmigrationem
Iudæ, quam emisi de loco isto in terram Chaldæorum, in bonum.
</vers>
    <vers num="6"> Et ponam oculos meos super eos ad
placandum et reducam eos in terram hanc et ædificabo eos et non
destruam et plantabo eos et non evellam.
</vers>
    <vers num="7"> Et dabo eis cor, ut sciant me quia
ego sum Dominus; et erunt mihi in populum, et ego ero eis in Deum,
quia revertentur ad me in toto corde suo.
</vers>
    <vers num="8"> Et sicut ficus pessimæ, quæ comedi
non possunt, eo quod sint malæ, hæc dicit Dominus, sic dabo
Sedeciam regem Iudæ et principes eius et reliquos de Ierusalem,
qui remanserunt in terra hac et qui habitant in terra Ægypti.
</vers>
    <vers num="9"> Et dabo eos in vexationem
afflictionemque omnibus regnis terræ, in opprobrium et in
proverbium et in derisum et in maledictionem in universis locis, ad
quæ eieci eos.
</vers>
    <vers num="10"> Et mittam in eis gladium et famem et
pestem, donec consumantur de terra, quam dedi eis et patribus
eorum ».</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Verbum, quod factum est ad
Ieremiam de omni populo Iudæ in anno quarto Ioachim filii Iosiæ
regis Iudæ — ipse est annus primus Nabuchodonosor regis
Babylonis —
</vers>
    <vers num="2"> quod locutus est Ieremias propheta ad
omnem populum Iudæ et ad universos habitatores Ierusalem
dicens:
</vers>
    <vers num="3"> « A tertio decimo anno
Iosiæ filii Amon regis Iudæ usque ad diem hanc, iste tertius et
vicesimus est annus, factum est verbum Domini ad me, et locutus sum
ad vos de nocte consurgens et loquens, et non audistis.
</vers>
    <vers num="4"> Et misit Dominus ad vos omnes servos
suos prophetas, consurgens diluculo mittensque; et non audistis
neque inclinastis aures vestras, ut audiretis,
</vers>
    <vers num="5"> cum diceret: “Revertimini
unusquisque a via sua mala et a pessimis cogitationibus vestris, et
habitabitis in terra, quam dedit Dominus vobis et patribus vestris,
a sæculo et usque in sæculum;
</vers>
    <vers num="6"> et nolite ire post deos alienos, ut
serviatis eis adoretisque eos, neque me ad iracundiam provocetis in
operibus manuum vestrarum, et non affligam vos.
</vers>
    <vers num="7"> Et non audistis me, dicit Dominus, ut
me ad iracundiam provocaretis in operibus manuum vestrarum, in
malum vestrum”.
</vers>
    <vers num="8"> Propterea hæc dicit Dominus
exercituum: Pro eo quod non audistis verba mea,
</vers>
    <vers num="9"> ecce ego mittam et assumam universas
cognationes aquilonis, ait Dominus, et Nabuchodonosor regem
Babylonis, servum meum, et adducam eos super terram istam et super
habitatores eius et super omnes nationes, quæ in circuitu illius
sunt; et interficiam eos et ponam eos in stuporem et in sibilum et
in ruinas sempiternas.
</vers>
    <vers num="10"> Perdamque ex eis vocem gaudii et
vocem lætitiæ, vocem sponsi et vocem sponsæ, vocem molæ et
lumen lucernæ,
</vers>
    <vers num="11"> et erit universa terra hæc in
solitudinem et in stuporem, et servient omnes gentes istæ regi
Babylonis septuaginta annis.
</vers>
    <vers num="12"> Cumque impleti fuerint septuaginta
anni, visitabo super regem Babylonis et super gentem illam, dicit
Dominus, iniquitatem eorum et super terram Chaldæorum; et ponam
illam in solitudines sempiternas.
</vers>
    <vers num="13"> Et adducam super terram illam omnia
verba mea, quæ locutus sum contra eam, omne, quod scriptum est in
libro isto, quæcumque prophetavit Ieremias adversum omnes
gentes.
</vers>
    <vers num="14"> Quia servient eis etiam illi, gentes
multæ et reges magni, et reddam eis secundum opera eorum et
secundum facta manuum suarum ».
</vers>
    <vers num="15"> Quia sic dicit Dominus, Deus Israel,
ad me: « Sume calicem vini furoris huius de manu mea et
propinabis de illo cunctis gentibus, ad quas ego mittam te;
</vers>
    <vers num="16"> et bibent et turbabuntur et
insanient a facie gladii, quem ego mittam inter
eos ».
</vers>
    <vers num="17"> Et accepi calicem de manu Domini et
propinavi cunctis gentibus, ad quas misit me Dominus,
</vers>
    <vers num="18"> Ierusalem et civitatibus Iudæ et
regibus eius et principibus eius, ut darem eos in solitudinem et in
stuporem, in sibilum et in maledictionem, sicut est dies ista;
</vers>
    <vers num="19"> pharaoni regi Ægypti et servis eius
et principibus eius et omni populo eius;
</vers>
    <vers num="20"> et omni vulgo promiscuo et cunctis
regibus terræ Us et cunctis regibus terræ Philisthim et Ascaloni
et Gazæ et Accaroni et reliquiis Azoti,
</vers>
    <vers num="21"> Edom et Moab et filiis Ammon;
</vers>
    <vers num="22"> et cunctis regibus Tyri et universis
regibus Sidonis et regibus terræ insularum, qui sunt trans
mare;
</vers>
    <vers num="23"> et Dedan et Thema et Buz et
universis, qui attonsi sunt in comam;
</vers>
    <vers num="24"> et cunctis regibus Arabiæ et
cunctis regibus vulgi promiscui, qui habitant in deserto,
</vers>
    <vers num="25"> et cunctis regibus Zimri et cunctis
regibus Elam et cunctis regibus Medorum,
</vers>
    <vers num="26"> cunctis quoque regibus aquilonis de
prope et de longe, unicuique post fratrem suum et omnibus regnis
terræ, quæ super faciem eius sunt; et rex Sesach bibet post
eos.
</vers>
    <vers num="27"> « Et dices ad eos: Hæc
dicit Dominus exercituum, Deus Israel: Bibite et inebriamini et
vomite; et cadite neque surgatis a facie gladii, quem ego mittam
inter vos.
</vers>
    <vers num="28"> Cumque noluerint accipere calicem de
manu tua, ut bibant, dices ad eos: Hæc dicit Dominus exercituum:
Bibentes bibetis;
</vers>
    <vers num="29"> quia ecce in civitate, super quam
invocatum est nomen meum, ego incipio affligere, et vos immunes
eritis? Non eritis immunes; gladium enim ego voco super omnes
habitatores terræ, dicit Dominus exercituum.
</vers>
    <vers num="30"> Et tu prophetabis ad eos omnia verba
hæc et dices ad illos:
Dominus de excelso rugiet
et de habitaculo sancto suo dabit vocem suam;
rugiens rugiet super pascua sua,
celeuma quasi calcantium concinetur
adversus omnes habitatores terræ.
</vers>
    <vers num="31"> Pervenit sonitus usque ad extrema
terræ,
quia iudicium Domino cum gentibus;
in iudicium venit ipse cum omni carne;
impios tradidit gladio,
dicit Dominus.
</vers>
    <vers num="32"> Hæc dicit Dominus exercituum:
Ecce afflictio egreditur de gente in gentem,
et turbo magnus surgit a summitatibus terræ ».
</vers>
    <vers num="33"> Et erunt interfecti Domini in die
illa a summo terræ usque ad summum eius; non plangentur et non
colligentur neque sepelientur: in sterquilinium super faciem terræ
erunt.
</vers>
    <vers num="34"> Ululate, pastores, et clamate;
et volutamini vos in pulvere, optimates gregis,
quia completi sunt dies vestri ad occisionem
et ad dispersionem vestram,
et cadetis quasi vasa pretiosa.
</vers>
    <vers num="35"> Et peribit fuga a pastoribus,
et salvatio ab optimatibus gregis.
</vers>
    <vers num="36"> Vox clamoris pastorum
et ululatus optimatium gregis,
quia vastavit Dominus pascua eorum.
</vers>
    <vers num="37"> Et conticuerunt arva pacis
a facie iræ furoris Domini.
</vers>
    <vers num="38"> Dereliquit quasi leo umbraculum
suum,
quia facta est terra eorum in desolationem,
a facie iræ violentæ
et a facie iræ furoris Domini.</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> In principio regni Ioachim filii
Iosiæ regis Iudæ factum est verbum istud a Domino dicens:
</vers>
    <vers num="2"> « Hæc dicit Dominus: Sta
in atrio domus Domini et loqueris ad omnes civitates Iudæ, de
quibus veniunt, ut adorent in domo Domini, universos sermones, quos
ego mandavi tibi, ut loquaris ad eos: noli subtrahere verbum,
</vers>
    <vers num="3"> si forte audiant et convertantur
unusquisque a via sua mala, et pæniteat me mali, quod cogito
facere eis propter malitiam operum eorum.
</vers>
    <vers num="4"> Et dices ad eos: Hæc dicit Dominus:
Si non audieritis me, ut ambuletis in lege mea, quam dedi
vobis,
</vers>
    <vers num="5"> ut audiatis sermones servorum meorum
prophetarum, quos ego misi ad vos de nocte consurgens et dirigens,
et non audistis,
</vers>
    <vers num="6"> dabo domum istam sicut Silo et urbem
hanc dabo in maledictionem cunctis gentibus
terræ ».
</vers>
    <vers num="7"> Et audierunt sacerdotes et prophetæ
et omnis populus Ieremiam loquentem verba hæc in domo Domini.
</vers>
    <vers num="8"> Cumque complesset Ieremias loquens
omnia, quæ præceperat ei Dominus, ut loqueretur ad universum
populum, apprehenderunt eum sacerdotes et prophetæ et omnis
populus dicens: « Morte moriaris!
</vers>
    <vers num="9"> Quare prophetasti in nomine Domini
dicens: “Sicut Silo erit domus hæc, et urbs ista
desolabitur, eo quod non sit habitator”? ».
Et congregatus est omnis populus adversus Ieremiam in domo
Domini.
</vers>
    <vers num="10"> Et audierunt principes Iudæ verba
hæc et ascenderunt de domo regis in domum Domini et sederunt in
introitu portæ domus Domini Novæ.
</vers>
    <vers num="11"> Et locuti sunt sacerdotes et
prophetæ ad principes et ad omnem populum dicentes:
« Iudicium mortis est viro huic, quia prophetavit
adversus civitatem istam, sicut audistis auribus
vestris ».
</vers>
    <vers num="12"> Et ait Ieremias ad omnes principes
et ad universum populum dicens: « Dominus misit me, ut
prophetarem ad domum istam et ad civitatem hanc omnia verba, quæ
audistis.
</vers>
    <vers num="13"> Nunc ergo bonas facite vias vestras
et opera vestra et audite vocem Domini Dei vestri, et pænitebit
Dominum mali, quod locutus est adversum vos.
</vers>
    <vers num="14"> Ego autem ecce in manibus vestris
sum; facite mihi, quod bonum et rectum est in oculis vestris.
</vers>
    <vers num="15"> Verumtamen scitote et cognoscite
quod si occideritis me, sanguinem innocentem tradetis contra
vosmetipsos et contra civitatem istam et habitatores eius; in
veritate enim misit me Dominus ad vos, ut loquerer in auribus
vestris omnia verba hæc ».
</vers>
    <vers num="16"> Et dixerunt principes et omnis
populus ad sacerdotes et prophetas: « Non est viro huic
iudicium mortis, quia in nomine Domini Dei nostri locutus est ad
nos ».
</vers>
    <vers num="17"> Surrexerunt ergo viri de senioribus
terræ et dixerunt ad omnem cœtum populi loquentes:
</vers>
    <vers num="18"> « Michæas Morasthites
fuit propheta in diebus Ezechiæ regis Iudæ et ait ad omnem
populum Iudæ dicens: “Hæc dicit Dominus exercituum:
Sion quasi ager arabitur,
et Ierusalem in acervum lapidum erit,
et mons domus in excelsa silvarum”.
</vers>
    <vers num="19"> Numquid morte condemnavit eum
Ezechias rex Iudæ et omnis Iuda? Numquid non timuerunt Dominum et
deprecati sunt faciem Domini, et pænituit Dominum mali, quod
locutus fuerat adversum eos? Et nos facimus malum grande contra
animas nostras! ».
</vers>
    <vers num="20"> Fuit quoque vir prophetans in nomine
Domini Urias filius Semei de Cariathiarim et prophetavit adversus
civitatem istam et adversus terram hanc iuxta omnia verba
Ieremiæ.
</vers>
    <vers num="21"> Et audivit rex Ioachim et omnes
potentes et principes eius verba hæc, et quæsivit rex interficere
eum; et audivit Urias et timuit fugitque et ingressus est
Ægyptum.
</vers>
    <vers num="22"> Et misit rex Ioachim viros in
Ægyptum, Elnathan filium Achobor et viros cum eo in Ægyptum;
</vers>
    <vers num="23"> et eduxerunt Uriam de Ægypto et
adduxerunt eum ad regem Ioachim, et percussit eum gladio et
proiecit cadaver eius in sepulcris filiorum vulgi.
</vers>
    <vers num="24"> Igitur manus Ahicam filii Saphan
fuit cum Ieremia, ut non traderetur in manus populi, et
interficerent eum.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> In principio regni Sedeciæ filii
Iosiæ regis Iudæ factum est verbum istud ad Ieremiam a Domino
dicens:
</vers>
    <vers num="2"> « Hæc dicit Dominus ad
me: Fac tibi vincula et iuga et pones ea in collo tuo
</vers>
    <vers num="3"> et mittes ea ad regem Edom et ad
regem Moab et ad regem filiorum Ammon et ad regem Tyri et ad regem
Sidonis in manu nuntiorum, qui venerunt Ierusalem ad Sedeciam regem
Iudæ;
</vers>
    <vers num="4"> et præcipies eis, ut ad dominos suos
loquantur: Hæc dicit Dominus exercituum, Deus Israel: Hæc dicetis
ad dominos vestros:
</vers>
    <vers num="5"> Ego feci terram et hominem et
iumenta, quæ sunt super faciem terræ, in fortitudine mea magna et
in brachio meo extento et dedi eam ei, qui placuit in oculis
meis.
</vers>
    <vers num="6"> Et nunc itaque ego dedi omnes terras
istas in manu Nabuchodonosor regis Babylonis servi mei, insuper et
bestias agri dedi ei, ut serviant illi;
</vers>
    <vers num="7"> et servient ei omnes gentes et filio
eius et filio filii eius, donec veniat tempus terræ eius etiam
ipsius; et servient ei gentes multæ et reges magni.
</vers>
    <vers num="8"> Gens autem et regnum, quod non
servierit Nabuchodonosor regi Babylonis, et quicumque non
curvaverit collum suum sub iugo regis Babylonis, in gladio et in
fame et in peste visitabo super gentem illam, ait Dominus, donec
consumam eos in manu eius.
</vers>
    <vers num="9"> Vos ergo nolite audire prophetas
vestros et divinos et somniatores et augures et maleficos, qui
dicunt vobis: “Non servietis regi Babylonis”,
</vers>
    <vers num="10"> quia mendacium prophetant vobis, ut
longe vos faciant de terra vestra, et eiciam vos, et pereatis.
</vers>
    <vers num="11"> Porro gens, quæ subiecerit cervicem
suam sub iugo regis Babylonis et servierit ei, dimittam eam in
terra sua, dicit Dominus, et colet eam et habitabit in
ea ».
</vers>
    <vers num="12"> Et ad Sedeciam regem Iudæ locutus
sum secundum omnia verba hæc dicens: « Subicite colla
vestra sub iugo regis Babylonis et servite ei et populo eius, et
vivetis.
</vers>
    <vers num="13"> Quare moriemini tu et populus tuus
gladio, fame et peste, sicut locutus est Dominus ad gentem, quæ
servire noluerit regi Babylonis?
</vers>
    <vers num="14"> Nolite audire verba prophetarum
dicentium vobis: “Non servietis regi Babylonis”, quia
mendacium ipsi loquuntur vobis.
</vers>
    <vers num="15"> Quia non misi eos, ait Dominus, et
ipsi prophetant in nomine meo mendaciter, ut eiciam vos et
pereatis, tam vos quam prophetæ, qui vaticinantur
vobis ».
</vers>
    <vers num="16"> Et ad sacerdotes et ad populum istum
locutus sum dicens: « Hæc dicit Dominus: Nolite audire
verba prophetarum vestrorum, qui prophetant vobis dicentes:
“Ecce vasa domus Domini revertentur de Babylone nunc
cito”. Mendacium enim prophetant vobis.
</vers>
    <vers num="17"> Nolite ergo audire eos, sed servite
regi Babylonis, ut vivatis. Quare datur hæc civitas in
solitudinem?
</vers>
    <vers num="18"> Et si prophetæ sunt, et est verbum
Domini in eis, occurrant Domino exercituum, ut non veniant vasa,
quæ derelicta fuerant in domo Domini et in domo regis Iudæ et in
Ierusalem, in Babylonem ».
</vers>
    <vers num="19"> Quia hæc dicit Dominus exercituum
ad columnas et ad mare et ad bases et ad reliqua vasorum, quæ
remanserunt in civitate hac,
</vers>
    <vers num="20"> quæ non tulit Nabuchodonosor rex
Babylonis, cum transferret Iechoniam filium Ioachim regem Iudæ de
Ierusalem in Babylonem et omnes optimates Iudæ et Ierusalem;
</vers>
    <vers num="21"> quia hæc dicit Dominus exercituum,
Deus Israel, ad vasa, quæ derelicta sunt in domo Domini et in domo
regis Iudæ et Ierusalem:
</vers>
    <vers num="22"> “In Babylonem transferentur et
ibi erunt usque ad diem visitationis eorum, dicit Dominus; et
afferri faciam ea et restitui in loco isto ».</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Et factum est in anno illo, in
principio regni Sedeciæ regis Iudæ, in anno quarto in mense
quinto, dixit ad me Hananias filius Azur propheta de Gabaon in domo
Domini coram sacerdotibus et omni populo dicens:
</vers>
    <vers num="2"> « Hæc dicit Domi nus
exercituum, Deus Israel: Contrivi iugum regis Babylonis.
</vers>
    <vers num="3"> Adhuc duo anni dierum, et ego referri
faciam ad locum istum omnia vasa domus Domini, quæ tulit
Nabuchodonosor rex Babylonis de loco isto et transtulit ea in
Babylonem.
</vers>
    <vers num="4"> Et Iechoniam filium Ioachim regem
Iudæ et omnem transmigrationem Iudæ, qui ingressi sunt in
Babylonem, ego convertam ad locum istum, ait Dominus; conteram enim
iugum regis Babylonis ».
</vers>
    <vers num="5"> Et dixit Ieremias propheta ad
Hananiam prophetam in oculis sacerdotum et in oculis omnis populi,
qui stabat in domo Domini,
</vers>
    <vers num="6"> et ait Ieremias propheta:
« Amen, sic faciat Dominus! Suscitet Dominus verba tua,
quæ prophetasti, ut referantur vasa in domum Domini et omnis
transmigratio de Babylone ad locum istum.
</vers>
    <vers num="7"> Verumtamen audi verbum hoc, quod ego
loquor in auribus tuis et in auribus universi populi:
</vers>
    <vers num="8"> Prophetæ, qui fuerunt ante me et
ante te ab initio et prophetaverunt super terras multas et super
regna magna de prœlio et de afflictione et de peste;
</vers>
    <vers num="9"> propheta, qui vaticinatur pacem, cum
venerit verbum eius, scietur propheta, quem misit Dominus in
veritate ».
</vers>
    <vers num="10"> Et tulit Hananias propheta iugum de
collo Ieremiæ prophetæ et confregit illud;
</vers>
    <vers num="11"> et ait Hananias in conspectu omnis
populi dicens: « Hæc dicit Dominus: Sic confringam
iugum Nabuchodonosor regis Babylonis post duos annos dierum de
collo omnium gentium ». Et abiit Ieremias propheta in
viam suam.
</vers>
    <vers num="12"> Et factum est verbum Domini ad
Ieremiam, postquam confregit Hananias propheta iugum de collo
Ieremiæ prophetæ, dicens:
</vers>
    <vers num="13"> “Vade et dices Hananiæ: Hæc
dicit Dominus: Iuga lignea contrivisti et facies pro eis iuga
ferrea.
</vers>
    <vers num="14"> Quia hæc dicit Dominus exercituum,
Deus Israel: Iugum ferreum posui super collum cunctarum gentium
istarum, ut serviant Nabuchodonosor regi Babylonis, et servient ei;
insuper et bestias terræ dedi ei ».
</vers>
    <vers num="15"> Et dixit Ieremias propheta ad
Hananiam prophetam: “Audi, Hanania! Non misit te Dominus, et
tu confidere fecisti populum istum in mendacio.
</vers>
    <vers num="16"> Idcirco hæc dicit Dominus: Ecce
emittam te a facie terræ; hoc anno morieris, adversum enim Dominum
prævaricationem locutus es ».
</vers>
    <vers num="17"> Et mortuus est Hananias propheta in
anno illo, mense septimo.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Et hæc sunt verba epistulæ, quam
misit Ieremias propheta de Ierusalem ad reliquias seniorum
transmigrationis et ad sacerdotes et ad prophetas et ad omnem
populum, quem traduxerat Nabuchodonosor de Ierusalem in
Babylonem,
</vers>
    <vers num="2"> postquam egressus est Iechonias rex
et domina et eunuchi et principes Iudæ et Ierusalem et faber et
inclusor de Ierusalem,
</vers>
    <vers num="3"> in manu Elasa filii Saphan et
Gamariæ filii Helciæ, quos misit Sedecias rex Iudæ ad
Nabuchodonosor regem Babylonis in Babylonem dicens:
</vers>
    <vers num="4"> « Hæc dicit Dominus
exercituum, Deus Israel, omni transmigrationi, quam transtuli de
Ierusalem in Babylonem:
</vers>
    <vers num="5"> Ædificate domos et habitate et
plantate hortos et comedite fructum eorum,
</vers>
    <vers num="6"> accipite uxores et generate filios et
filias et date filiis vestris uxores et filias vestras date viris,
et pariant filios et filias, et multiplicamini ibi et nolite esse
pauci numero.
</vers>
    <vers num="7"> Et quærite pacem civitatis, ad quam
transmigrare vos feci, et orate pro ea ad Dominum, quia in pace
illius erit pax vobis.
</vers>
    <vers num="8"> Hæc enim dicit Dominus exercituum,
Deus Israel: Non vos seducant prophetæ vestri, qui sunt in medio
vestrum, et divini vestri, et ne attendatis ad somnia vestra, quæ
vos somniatis,
</vers>
    <vers num="9"> quia falso ipsi prophetant vobis in
nomine meo, et non misi eos, dicit Dominus.
</vers>
    <vers num="10"> Quia hæc dicit Dominus: Cum impleti
fuerint in Babylone septuaginta anni, visitabo vos et suscitabo
super vos verbum meum bonum, ut reducam vos ad locum istum.
</vers>
    <vers num="11"> Ego enim scio cogitationes, quas ego
cogito super vos, ait Dominus, cogitationes pacis et non
afflictionis, ut dem vobis posteritatem et spem.
</vers>
    <vers num="12"> Et invocabitis me et ibitis; et
orabitis me, et ego exaudiam vos.
</vers>
    <vers num="13"> Quæretis me et invenietis, cum
quæsieritis me in toto corde vestro.
</vers>
    <vers num="14"> Et inveniar a vobis, ait Dominus, et
reducam captivitatem vestram et congregabo vos de universis
gentibus et de cunctis locis, ad quæ expuli vos, dicit Dominus; et
reverti vos faciam ad locum, de quo transmigrare vos feci.
</vers>
    <vers num="15"> Quia dixistis: “Suscitavit
nobis Dominus prophetas in Babylone”.
</vers>
    <vers num="16"> Quia hæc dicit Dominus ad regem,
qui sedet super solium David, et ad omnem populum habitatorem urbis
huius, ad fratres vestros, qui non sunt egressi vobiscum in
transmigrationem,
</vers>
    <vers num="17"> hæc dicit Dominus exercituum: Ecce
mittam in eis gladium et famem et pestem et ponam eos quasi ficus
malas, quæ comedi non possunt, eo quod pessimæ sint;
</vers>
    <vers num="18"> et persequar eos in gladio et in
fame et in pestilentia et dabo eos in vexationem universis regnis
terræ, in maledictionem et in stuporem et in sibilum et in
opprobrium cunctis gentibus, ad quas ego eieci eos,
</vers>
    <vers num="19"> eo quod non audierint verba mea,
dicit Dominus, quæ misi ad eos per servos meos prophetas, de nocte
consurgens et mittens, et non audistis, dicit Dominus.
</vers>
    <vers num="20"> Vos ergo audite verbum Domini, omnis
transmigratio, quam emisi de Ierusalem in Babylonem.
</vers>
    <vers num="21"> Hæc dicit Dominus exercituum, Deus
Israel, ad Achab filium Colaiæ et ad Sedeciam filium Maasiæ, qui
prophetant vobis in nomine meo mendaciter: Ecce ego tradam eos in
manu Nabuchodonosor regis Babylonis, et percutiet eos in oculis
vestris;
</vers>
    <vers num="22"> et assumetur ex eis maledictio omni
transmigrationi Iudæ, quæ est in Babylone, dicentium:
“Ponat te Dominus sicut Sedeciam et sicut Achab, quos frixit
rex Babylonis in igne!”;
</vers>
    <vers num="23"> pro eo quod fecerint stultitiam in
Israel et mœchati sunt in uxores amicorum suorum et locuti sunt
verbum in nomine meo mendaciter, quod non mandavi eis. Ego enim
scio et sum testis, dicit Dominus.
</vers>
    <vers num="24"> Et ad Semeiam Nehelamiten dices:
</vers>
    <vers num="25"> Hæc dicit Dominus exercituum, Deus
Israel, pro eo quod misisti in nomine tuo epistulas ad omnem
populum, qui est in Ierusalem, et ad Sophoniam filium Maasiæ
sacerdotem et ad universos sacerdotes dicens:
</vers>
    <vers num="26"> “Dominus dedit te sacerdotem
pro Ioiada sacerdote, ut sis præfectus in domo Domini super omnem
virum arrepticium et prophetantem, ut mittas eum in nervum et in
vincula.
</vers>
    <vers num="27"> Et nunc quare non increpasti
Ieremiam Anathothiten, qui prophetat vobis?
</vers>
    <vers num="28"> Quia super hoc misit ad nos in
Babylonem dicens: Longum est; ædificate domos et habitate et
plantate hortos et comedite fructum eorum” ».
</vers>
    <vers num="29"> Legit ergo Sophonias sacerdos
epistulam istam in auribus Ieremiæ prophetæ.
</vers>
    <vers num="30"> Et factum est verbum Domini ad
Ieremiam dicens:
</vers>
    <vers num="31"> « Mitte ad omnem
transmigrationem dicens: Hæc dicit Dominus ad Semeiam Nehelamiten:
Pro eo quod prophetavit vobis Semeias, et ego non misi eum, et
fecit vos confidere in mendacio,
</vers>
    <vers num="32"> idcirco hæc dicit Dominus: Ecce ego
visitabo super Semeiam Nehelamiten et super semen eius; non erit ei
vir sedens in medio populi huius, et non videbit bonum, quod ego
faciam populo meo, ait Dominus, quia prævaricationem locutus est
adversus Dominum ».</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Verbum, quod factum est ad
Ieremiam a Domino dicens:
</vers>
    <vers num="2"> « Hæc dicit Dominus, Deus
Israel, dicens: Scribe tibi omnia verba, quæ locutus sum ad te, in
libro;
</vers>
    <vers num="3"> ecce enim dies veniunt, dicit
Dominus, et convertam sortem populi mei Israel et Iudæ, ait
Dominus, et convertam eos ad terram, quam dedi patribus eorum, et
possidebunt eam ».
</vers>
    <vers num="4"> Et hæc verba, quæ locutus est
Dominus ad Israel et ad Iudam:
</vers>
    <vers num="5"> « Quoniam hæc dicit
Dominus:
Vocem terroris audivimus,
formido et non est pax.
</vers>
    <vers num="6"> Interrogate et videte, si generat
masculus;
quare ergo vidi omnis viri manum
super lumbum suum quasi parturientis,
et conversæ sunt universæ facies in auruginem?
</vers>
    <vers num="7"> Væ, quia magna dies illa,
nec est similis eius,
tempusque tribulationis est Iacob,
et ex ipso salvabitur.
</vers>
    <vers num="8"> Et erit: in die illa, ait Dominus
exercituum, conteram iugum eius de collo tuo et vincula tua
dirumpam; et non dominabuntur ei amplius alieni,
</vers>
    <vers num="9"> sed servient Domino Deo suo et David
regi suo, quem suscitabo eis.
</vers>
    <vers num="10"> Tu ergo ne timeas, serve meus
Iacob,
ait Dominus,
neque paveas, Israel,
quia ecce ego salvabo te de terra longinqua
et semen tuum de terra captivitatis eorum;
et revertetur Iacob et quiescet
et securus erit, et non erit quem formidet;
</vers>
    <vers num="11"> quoniam tecum ego sum,
ait Dominus,
ut salvem te.
Faciam enim consummationem in cunctis gentibus,
in quibus dispersi te;
te autem non faciam in consummationem,
sed castigabo te in iudicio
nec quasi innocenti parcam tibi.
</vers>
    <vers num="12"> Quia hæc dicit Dominus:
Insanabilis fractura tua,
pessima plaga tua;
</vers>
    <vers num="13"> non est qui iudicet iudicium
tuum;
sunt ulceri medicamina,
tibi vero cicatrix non obducitur.
</vers>
    <vers num="14"> Omnes amatores tui obliti sunt
tui,
te non quærunt;
plaga enim inimici percussi te
castigatione crudeli:
propter multitudinem iniquitatis tuæ
dura facta sunt peccata tua.
</vers>
    <vers num="15"> Quid clamas super contritione
tua?
Insanabilis est dolor tuus.
Propter multitudinem iniquitatis tuæ
et propter dura peccata tua feci hæc tibi.
</vers>
    <vers num="16"> Propterea omnes, qui comedunt te,
devorabuntur,
et universi hostes tui in captivitatem ducentur,
et, qui te vastant, vastabuntur,
cunctosque prædatores tuos dabo in prædam.
</vers>
    <vers num="17"> Obducam enim cicatricem tibi
et a vulneribus tuis sanabo te,
dicit Dominus,
quia Eiectam vocaverunt te,
Sion hæc, quæ non habebat requirentem.
</vers>
    <vers num="18"> Hæc dicit Dominus:
Ecce ego convertam sortem tabernaculorum Iacob
et tectis eius miserebor,
et ædificabitur civitas in ruinis suis,
et arx in loco suo fundabitur;
</vers>
    <vers num="19"> et egredietur de eis laus voxque
ludentium.
Et multiplicabo eos, et non imminuentur,
et glorificabo eos, et non attenuabuntur.
</vers>
    <vers num="20"> Et erunt filii eius sicut a
principio,
et cœtus eius coram me permanebit,
et visitabo adversum omnes, qui tribulant eum.
</vers>
    <vers num="21"> Et erit dux eius ex eo,
et princeps de medio eius procedet; et applicabo eum, et accedet ad
me.
Quis enim iste est, qui pignori dabit cor suum,
ut appropinquet mihi?,
ait Dominus.
</vers>
    <vers num="22"> Et eritis mihi in populum,
et ego ero vobis in Deum.
</vers>
    <vers num="23"> Ecce turbo Domini, furor
egrediens,
procella ruens;
in capite impiorum conquiescet.
</vers>
    <vers num="24"> Non cessabit ab ira indignationis
Dominus,
donec faciat et compleat
cogitationes cordis sui;
in novissimo dierum intellegetis ea.</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> In tempore illo,
dicit Dominus,
ero Deus universis cognationibus Israel,
et ipsi erunt mihi in populum.
</vers>
    <vers num="2"> Hæc dicit Dominus:
Invenit gratiam in deserto
populus, qui remanserat a gladio;
vadet ad requiem suam Israel ».
</vers>
    <vers num="3"> De longe Dominus apparuit mihi:
« In caritate perpetua dilexi te;
ideo attraxi te in misericordia.
</vers>
    <vers num="4"> Rursumque ædificabo te, et
ædificaberis,
virgo Israel;
adhuc ornaberis tympanis tuis
et egredieris in choro ludentium.
</vers>
    <vers num="5"> Adhuc plantabis vineas in montibus
Samariæ;
plantabunt plantantes
et vindemiabunt.
</vers>
    <vers num="6"> Quia erit dies, in qua clamabunt
custodes
in monte Ephraim:
“Surgite, et ascendamus in Sion
ad Dominum Deum nostrum”.
</vers>
    <vers num="7"> Quia hæc dicit Dominus:
Exsultate in lætitia propter Iacob
et hinnite capiti gentium;
personate, canite et dicite:
“Salva, Domine, populum tuum,
reliquias Israel”.
</vers>
    <vers num="8"> Ecce ego adducam eos de terra
aquilonis
et congregabo eos ab extremis terræ;
inter quos erunt cæcus et claudus, prægnans et pariens simul:
cœtus magnus revertentium huc.
</vers>
    <vers num="9"> In fletu venient,
et in deprecatione reducam eos
et adducam eos per torrentes aquarum
in via recta, et non impingent in ea, quia factus sum Israeli
pater,
et Ephraim primogenitus meus est ».
</vers>
    <vers num="10"> Audite verbum Domini, gentes,
et annuntiate in insulis, quæ procul sunt, et dicite:
« Qui dispersit Israel, congregabit eum
et custodiet eum sicut pastor gregem suum ».
</vers>
    <vers num="11"> Redemit enim Dominus Iacob
et liberavit eum de manu potentioris.
</vers>
    <vers num="12"> Et venient et laudabunt in monte
Sion
et confluent ad bona Domini
super frumento et vino et oleo
et fetu pecorum et armentorum;
eritque anima eorum quasi hortus irriguus,
et ultra non esurient.
</vers>
    <vers num="13"> Tunc lætabitur virgo in choro,
iuvenes et senes simul.
« Et convertam luctum eorum in gaudium
et consolabor eos et lætificabo a dolore suo.
</vers>
    <vers num="14"> Et inebriabo animam sacerdotum
pinguedine,
et populus meus bonis meis adimplebitur »,
ait Dominus.
</vers>
    <vers num="15"> Hæc dicit Dominus:
« Vox in Rama audita est
lamentationis, luctus et fletus
Rachel plorantis filios suos
et nolentis consolari super eis, quia non sunt ».
</vers>
    <vers num="16"> Hæc dicit Dominus:
« Quiescat vox tua a ploratu,
et oculi tui a lacrimis,
quia est merces operi tuo,
ait Dominus,
et revertentur de terra inimici.
</vers>
    <vers num="17"> Et est spes novissimis tuis,
ait Dominus,
et revertentur filii ad terminos suos.
</vers>
    <vers num="18"> Audiens audivi Ephraim
transmigrantem:
“Castigasti me, et eruditus sum
quasi iuvenculus indomitus;
converte me, et convertar,
quia tu Dominus Deus meus.
</vers>
    <vers num="19"> Postquam enim convertisti me,
egi pænitentiam;
et postquam ostendisti mihi,
percussi femur meum;
confusus sum et erubui,
quoniam sustinui opprobrium adulescentiæ meæ”.
</vers>
    <vers num="20"> Estne filius honorabilis mihi
Ephraim
aut puer delectabilis,
quia ex quo locutus sum de eo,
adhuc recordabor eius?
Idcirco conturbata sunt viscera mea super eum:
miserans miserebor eius »,
ait Dominus.
</vers>
    <vers num="21"> Statue tibi lapides,
pone tibi signa,
dirige cor tuum in iter,
viam, in qua ambulasti;
revertere, virgo Israel,
revertere ad civitates tuas istas.
</vers>
    <vers num="22"> Usquequo vagaberis,
filia rebellis?
Quia creavit Dominus novum super terram:
femina circumdabit virum.
</vers>
    <vers num="23"> Hæc dicit Dominus exercituum, Deus
Israel: « Adhuc dicent verbum istud in terra Iudæ et in
urbibus eius, cum convertero sortem eorum: “Benedicat tibi
Dominus, habitaculum iustitiæ, mons sanctus”.
</vers>
    <vers num="24"> Et habitabunt in eo Iudas et omnes
civitates eius simul, agricolæ et minantes greges.
</vers>
    <vers num="25"> Quia inebriavi animam lassam et
omnem animam esurientem saturavi ».
</vers>
    <vers num="26"> Ideo quasi de somno suscitatus sum
et vidi, et somnus meus dulcis mihi.
</vers>
    <vers num="27"> « Ecce dies veniunt,
dicit Dominus, et seminabo domum Israel et domum Iudæ semine
hominum et semine iumentorum.
</vers>
    <vers num="28"> Et sicut vigilavi super eos, ut
evellerem et demolirer et dissiparem et disperderem et affligerem,
sic vigilabo super eos, ut ædificem et plantem, ait Dominus.
</vers>
    <vers num="29"> In diebus illis non dicent
ultra:
“Patres comederunt uvam acerbam, et dentes filiorum
obstupuerunt”,
</vers>
    <vers num="30"> sed unusquisque in iniquitate sua
morietur; omnis homo, qui comederit uvam acerbam, obstupescent
dentes eius.
</vers>
    <vers num="31"> Ecce dies veniunt, dicit Dominus, et
feriam domui Israel et domui Iudæ pactum novum;
</vers>
    <vers num="32"> non secundum pactum, quod pepigi cum
patribus eorum in die qua apprehendi manum eorum, ut educerem eos
de terra Ægypti, pactum, quod irritum fecerunt, et ego dominatus
sum eorum, dicit Dominus.
</vers>
    <vers num="33"> Sed hoc erit pactum, quod feriam cum
domo Israel post dies illos, dicit Dominus: Dabo legem meam in
visceribus eorum et in corde eorum scribam eam; et ero eis in Deum,
et ipsi erunt mihi in populum.
</vers>
    <vers num="34"> Et non docebit ultra vir proximum
suum, et vir fratrem suum dicens: “Cognosce Dominum”;
omnes enim cognoscent me, a minimo eorum usque ad maximum, ait
Dominus, quia propitiabor iniquitati eorum et peccati eorum non
memorabor amplius ».
</vers>
    <vers num="35"> Hæc dicit Dominus,
qui dat solem in lumine diei,
ordinem lunæ et stellarum in lumine noctis,
qui turbat mare, et fremunt fluctus eius,
Dominus exercituum nomen illi:
</vers>
    <vers num="36"> « Si defecerint leges
istæ coram me,
dicit Dominus,
tunc et semen Israel deficiet,
ut non sit gens coram me cunctis diebus ».
</vers>
    <vers num="37"> Hæc dicit Dominus:
« Si mensurari potuerint cæli sursum,
et investigari fundamenta terræ deorsum,
et ego abiciam universum semen Israel
propter omnia, quæ fecerunt,
dicit Dominus.
</vers>
    <vers num="38"> Ecce dies veniunt, dicit Dominus, et
ædificabitur civitas Domino a turre Hananeel usque ad portam
Anguli,
</vers>
    <vers num="39"> et exibit ultra norma mensuræ in
conspectu eius super collem Gareb et vertetur in Goa,
</vers>
    <vers num="40"> et omnis vallis cadaverum et cineris
et universa regio usque ad torrentem Cedron et usque ad angulum
portæ Equorum orientalis sanctum Domini; non evelletur et non
destruetur ultra in perpetuum ».</vers>
  </cap>
  <subtitulum>Capitulum 32</subtitulum>
  <cap num="32">
    <vers num="1"> Verbum, quod factum est ad
Ieremiam a Domino in anno decimo Sedeciæ regis Iudæ; ipse est
annus decimus octavus Nabuchodonosor.
</vers>
    <vers num="2"> Tunc exercitus regis Babylonis
obsidebat Ierusalem, et Ieremias propheta erat clausus in atrio
custodiæ, qui erat in domo regis Iudæ.
</vers>
    <vers num="3"> Clauserat enim eum Sedecias rex Iudæ
dicens: « Quare vaticinaris dicens: “Hæc dicit
Dominus: Ecce ego dabo civitatem istam in manu regis Babylonis, et
capiet eam;
</vers>
    <vers num="4"> et Sedecias rex Iudæ non effugiet de
manu Chaldæorum, sed tradetur in manus regis Babylonis, et
loquetur os eius cum ore illius, et oculi eius oculos illius
videbunt;
</vers>
    <vers num="5"> et in Babylonem ducet Sedeciam, et
ibi erit, donec visitem eum, ait Dominus; si autem dimicaveritis
adversum Chaldæos, nihil prosperum
habebitis”? ».
</vers>
    <vers num="6"> Et dixit Ieremias:
« Factum est verbum Domini ad me dicens:
</vers>
    <vers num="7"> Ecce Hanameel filius Sellum patruelis
tuus veniet ad te dicens: “Eme tibi agrum meum, qui est in
Anathoth; tibi enim competit ex propinquitate, ut emas”.
</vers>
    <vers num="8"> Et venit ad me Hanameel filius patrui
mei secundum verbum Domini ad vestibulum custodiæ et ait ad me:
“Posside agrum meum, qui est in Anathoth in terra Beniamin,
quia tibi competit hereditas, et tu propinquus es, ut
possideas”. Intellexi autem quod verbum Domini esset
</vers>
    <vers num="9"> et emi agrum ab Hanameel filio patrui
mei, qui est in Anathoth, et appendi ei argentum: septem et decem
siclos argenteos.
</vers>
    <vers num="10"> Et scripsi in libro et signavi et
adhibui testes et appendi argentum in statera.
</vers>
    <vers num="11"> Et accepi librum possessionis
signatum, continentem stipulationes et rata, et apertum;
</vers>
    <vers num="12"> et dedi librum possessionis Baruch
filio Neriæ filii Maasiæ in oculis Hanameel patruelis mei et in
oculis testium, qui obsignaverant in libro emptionis, et in oculis
omnium Iudæorum, qui sedebant in atrio custodiæ.
</vers>
    <vers num="13"> Et præcepi Baruch coram eis
dicens:
</vers>
    <vers num="14"> Hæc dicit Dominus exercituum, Deus
Israel: Sume libros istos, librum emptionis hunc signatum et librum
hunc, qui apertus est; et pones illos in vase fictili, ut permanere
possint diebus multis.
</vers>
    <vers num="15"> Hæc enim dicit Dominus exercituum,
Deus Israel: Adhuc possidebuntur domus et agri et vineæ in terra
ista.
</vers>
    <vers num="16"> Et oravi ad Dominum, postquam
tradidi librum possessionis Baruch filio Neriæ, dicens:
</vers>
    <vers num="17"> Heu, Domine Deus, ecce tu fecisti
cælum et terram in fortitudine tua magna et in brachio tuo
extento; non erit tibi difficile omne verbum,
</vers>
    <vers num="18"> qui facis misericordiam in milibus
et reddis iniquitatem patrum in sinum filiorum eorum post eos; Deus
magne, potens, Dominus exercituum nomen eius:
</vers>
    <vers num="19"> magnus consilio et potens in
operibus, cuius oculi aperti sunt super omnes vias filiorum Adam,
ut reddas unicuique secundum vias suas et secundum fructum operum
eius.
</vers>
    <vers num="20"> Qui posuisti signa et portenta in
terra Ægypti usque ad diem hanc et in Israel et in hominibus; et
fecisti tibi nomen, sicut est dies hæc.
</vers>
    <vers num="21"> Et eduxisti populum tuum Israel de
terra Ægypti in signis et in portentis et in manu robusta et in
brachio extento et in terrore magno.
</vers>
    <vers num="22"> Et dedisti eis terram hanc, quam
iurasti patribus eorum, ut dares eis, terram fluentem lacte et
melle.
</vers>
    <vers num="23"> Et ingressi sunt et possederunt eam;
et non obœdierunt voci tuæ et in lege tua non ambulaverunt:
omnia, quæ mandasti eis, ut facerent, non fecerunt; et occurrere
fecisti eis omnia mala hæc.
</vers>
    <vers num="24"> Ecce munitiones exstructæ sunt
adversum civitatem, ut capiatur, et urbs data est in manu
Chaldæorum, qui prœliantur adversus eam, in gladio et fame et
pestilentia; et quæcumque locutus es, acciderunt, ut tu ipse
cernis.
</vers>
    <vers num="25"> Et tu dicis mihi, Domine Deus: Eme
agrum argento et adhibe testes, cum urbs data sit in manu
Chaldæorum ».
</vers>
    <vers num="26"> Et factum est verbum Domini ad
Ieremiam dicens:
</vers>
    <vers num="27"> « Ecce ego Dominus, Deus
universæ carnis; numquid mihi difficile erit omne verbum?
</vers>
    <vers num="28"> Propterea hæc dicit Dominus: Ecce
ego tradam civitatem istam in manus Chaldæorum et in manus regis
Babylonis, et capiet eam.
</vers>
    <vers num="29"> Et venient Chaldæi prœliantes
adversum urbem hanc et succendent eam igni et comburent eam et
domos, in quarum domatibus sacrificabant Baal et libabant diis
alienis libamina ad irritandum me.
</vers>
    <vers num="30"> Erant enim filii Israel et filii
Iudæ iugiter facientes malum in oculis meis ab adulescentia sua,
filii Israel, qui usque nunc exacerbant me in opere manuum suarum,
dicit Dominus.
</vers>
    <vers num="31"> Quia in furorem et in indignationem
meam facta est mihi civitas hæc a die, qua ædificaverunt eam,
usque ad diem istam, qua auferetur de conspectu meo
</vers>
    <vers num="32"> propter omnem malitiam filiorum
Israel et filiorum Iudæ, quam fecerunt, ad iracundiam me
provocantes, ipsi et reges eorum, principes eorum et sacerdotes
eorum et prophetæ eorum, viri Iudæ et habitatores Ierusalem.
</vers>
    <vers num="33"> Et verterunt ad me terga et non
facies, cum docerem eos diluculo consurgens et erudiens, et nollent
audire, ut acciperent disciplinam.
</vers>
    <vers num="34"> Et posuerunt idola sua in domo,
super quam invocatum est nomen meum, ut polluerent eam;
</vers>
    <vers num="35"> et ædificaverunt excelsa Baal, quæ
sunt in valle Benennom, ut initiarent filios suos et filias suas
Moloch; quod non mandavi eis, nec ascendit in cor meum, ut facerent
abominationem hanc et in peccatum deducerent
Iudam ».
</vers>
    <vers num="36"> Et nunc propter ista, hæc dicit
Dominus, Deus Israel, ad civitatem hanc, de qua vos dicitis quod
tradatur in manus regis Babylonis in gladio et in fame et in
peste:
</vers>
    <vers num="37"> « Ecce ego congregabo eos
de universis terris, ad quas eieci eos in furore meo et in ira mea
et in indignatione grandi; et reducam eos ad locum istum et
habitare eos faciam confidenter.
</vers>
    <vers num="38"> Et erunt mihi in populum, et ego ero
eis in Deum.
</vers>
    <vers num="39"> Et dabo eis cor unum et viam unam,
ut timeant me universis diebus, et bene sit eis et filiis eorum
post eos.
</vers>
    <vers num="40"> Et feriam eis pactum sempiternum et
non desinam eis benefacere et timorem meum dabo in corde eorum, ut
non recedant a me.
</vers>
    <vers num="41"> Et lætabor super eis, cum bene eis
fecero, et plantabo eos in terra ista in veritate, in toto corde
meo et in tota anima mea.
</vers>
    <vers num="42"> Quia hæc dicit Dominus: Sicut
adduxi super populum istum omne malum hoc grande, sic adducam super
eos omne bonum, quod ego loquor ad eos,
</vers>
    <vers num="43"> et possidebuntur agri in terra ista,
de qua vos dicitis quod deserta sit, eo quod non remanserit homo et
iumentum, et data sit in manu Chaldæorum.
</vers>
    <vers num="44"> Agri ementur pecunia et scribentur
in libro, et imprimetur signum, et testes adhibebuntur in terra
Beniamin et in circuitu Ierusalem, in civitatibus Iudæ et in
civitatibus montanis et in civitatibus Sephelæ et in civitatibus,
quæ ad austrum sunt, quia convertam sortem eorum », ait
Dominus.</vers>
  </cap>
  <subtitulum>Capitulum 33</subtitulum>
  <cap num="33">
    <vers num="1"> Et factum est verbum Domi ni ad
Ieremiam secundo, cum adhuc clausus esset in atrio custodiæ,
dicens:
</vers>
    <vers num="2"> « Hæc dicit Dominus, qui
facturus est id, Dominus, qui formaturus est illud et paraturus,
Dominus nomen eius:
</vers>
    <vers num="3"> Clama ad me, et exaudiam te et
annuntiabo tibi grandia et inaccessibilia, quæ nescis.
</vers>
    <vers num="4"> Quia hæc dicit Dominus, Deus Israel,
super domos urbis huius et ad domos regis Iudæ, quæ destructæ
sunt, pro munitionibus et pro gladio
</vers>
    <vers num="5"> venientium, ut dimicent cum Chaldæis
et impleant eas cadaveribus hominum, quos percussi in furore meo et
in indignatione mea, abscondens faciem meam a civitate hac propter
omnem malitiam eorum.
</vers>
    <vers num="6"> Ecce ego obducam ei cicatricem et
sanitatem et curabo eos et revelabo illis abundantiam pacis et
veritatis
</vers>
    <vers num="7"> et convertam sortem Iudæ et sortem
Israel et ædificabo eos sicut a principio.
</vers>
    <vers num="8"> Et emundabo illos ab omni iniquitate
sua, in qua peccaverunt mihi, et propitius ero cunctis
iniquitatibus eorum, in quibus deliquerunt mihi et spreverunt
me;
</vers>
    <vers num="9"> et erit mihi in nomen et in gaudium
et in laudem et in exsultationem cunctis gentibus terræ, quæ
audierint omnia bona, quæ ego facturus sum eis; et pavebunt et
turbabuntur in universis bonis et in omni pace, quam ego faciam
eis.
</vers>
    <vers num="10"> Hæc dicit Dominus: Adhuc audietur
in loco isto, quem vos dicitis esse desertum, eo quod non sit homo
et iumentum in civitatibus Iudæ et foris Ierusalem, quæ desolatæ
sunt absque homine et absque habitatore et absque pecore,
</vers>
    <vers num="11"> vox gaudii et vox lætitiæ, vox
sponsi et vox sponsæ, vox dicentium:
“Confitemini Domino exercituum, quoniam bonus Dominus,
quoniam in æternum misericordia eius”;
et portantium vota in domum Domini; reducam enim sortem terræ
sicut a principio, dicit Dominus.
</vers>
    <vers num="12"> Hæc dicit Dominus exercituum: Adhuc
erit in loco isto deserto, absque homine et absque iumento, et in
cunctis civitatibus eius habitaculum pastorum accubantium
gregum.
</vers>
    <vers num="13"> In civitatibus montuosis et in
civitatibus Sephelæ et in civitatibus, quæ ad austrum sunt, et in
terra Beniamin et in circuitu Ierusalem et in civitatibus Iudæ
adhuc transibunt greges ad manum numerantis, ait Dominus.
</vers>
    <vers num="14"> Ecce dies veniunt, dicit Dominus, et
suscitabo verbum bonum, quod locutus sum ad domum Israel et ad
domum Iudæ.
</vers>
    <vers num="15"> In diebus illis et in tempore illo
germinare faciam David germen iustitiæ, et faciet iudicium et
iustitiam in terra.
</vers>
    <vers num="16"> In diebus illis salvabitur Iuda, et
Ierusalem habitabit confidenter; et hoc est nomen, quod vocabit
eam: Dominus iustitia nostra.
</vers>
    <vers num="17"> Quia hæc dicit Dominus: Non
interibit de David vir, qui sedeat super thronum domus Israel;
</vers>
    <vers num="18"> et de sacerdotibus Levitis non
interibit vir a facie mea, qui offerat holocautomata et incendat
sacrificium et cædat victimas omnibus diebus ».
</vers>
    <vers num="19"> Et factum est verbum Domini ad
Ieremiam dicens:
</vers>
    <vers num="20"> « Hæc dicit Dominus: Si
irritum potest fieri pactum meum cum die et pactum meum cum nocte,
ut non sit dies et nox in tempore suo,
</vers>
    <vers num="21"> et pactum meum irritum esse poterit
cum David servo meo, ut non sit ex eo filius, qui regnet in throno
eius, et cum Levitis sacerdotibus ministris meis.
</vers>
    <vers num="22"> Sicuti enumerari non possunt stellæ
cæli et metiri arena maris, sic multiplicabo semen David servi mei
et Levitas ministros meos ».
</vers>
    <vers num="23"> Et factum est verbum Domini ad
Ieremiam dicens:
</vers>
    <vers num="24"> « Numquid non vidisti
quid populus hic locutus sit dicens: “Duæ cognationes, quas
elegerat Dominus, abiectæ sunt”, et populum meum
despexerunt, eo quod non sit ultra gens coram eis?
</vers>
    <vers num="25"> Hæc dicit Dominus: Si pactum meum
inter diem et noctem et leges cælo et terræ non posui,
</vers>
    <vers num="26"> equidem et semen Iacob et David
servi mei proiciam, ut non assumam de semine eius principes seminis
Abraham et Isaac et Iacob; reducam enim sortem eorum et miserebor
eis ».</vers>
  </cap>
  <subtitulum>Capitulum 34</subtitulum>
  <cap num="34">
    <vers num="1"> Verbum, quod factum est ad
Ieremiam a Domino, quando Nabuchodonosor rex Babylonis et omnis
exercitus eius universaque regna terræ, quæ erant sub potestate
manus eius, et omnes populi bellabant contra Ierusalem et contra
omnes urbes eius, dicens:
</vers>
    <vers num="2"> « Hæc dicit Dominus, Deus
Israel: Vade et loquere ad Sedeciam regem Iudæ et dices ad eum:
Hæc dicit Dominus: Ecce ego tradam civitatem hanc in manus regis
Babylonis, et succendet eam igni;
</vers>
    <vers num="3"> et tu non effugies de manu eius, sed
comprehensione capieris et in manu eius traderis, et oculi tui
oculos regis Babylonis videbunt, et os eius cum ore tuo loquetur,
et Babylonem introibis.
</vers>
    <vers num="4"> Attamen audi verbum Domini, Sedecia
rex Iudæ. Hæc dicit Dominus ad te: Non morieris in gladio,
</vers>
    <vers num="5"> sed in pace morieris et secundum
combustiones patrum tuorum regum priorum, qui fuerunt ante te, sic
comburent tibi et “Væ, domine!” plangent te, quia
verbum ego locutus sum », dicit Dominus.
</vers>
    <vers num="6"> Et locutus est Ieremias propheta ad
Sedeciam regem Iudæ universa verba hæc in Ierusalem;
</vers>
    <vers num="7"> et exercitus regis Babylonis pugnabat
contra Ierusalem et contra omnes civitates Iudæ, quæ reliquæ
erant, contra Lachis et contra Azeca: hæ enim supererant de
civitatibus Iudæ urbes munitæ.
</vers>
    <vers num="8"> Verbum, quod factum est ad Ieremiam a
Domino, postquam percussit rex Sedecias fœdus cum omni populo in
Ierusalem prædicans eis libertatem,
</vers>
    <vers num="9"> ut dimitteret unusquisque servum suum
et unusquisque ancillam suam, Hebræum et Hebræam, liberos et
nequaquam dominarentur eis, id est in Iudæo et fratre suo.
</vers>
    <vers num="10"> Audierunt ergo omnes principes et
universus populus, qui inierant pactum, ut dimitteret unusquisque
servum suum et unusquisque ancillam suam liberos et ultra non
dominarentur eis; audierunt igitur et dimiserunt.
</vers>
    <vers num="11"> Et conversi sunt deinceps et
retraxerunt servos et ancillas suas, quos dimiserant liberos, et
subiugaverunt in famulos et in famulas.
</vers>
    <vers num="12"> Et factum est verbum Domini ad
Ieremiam a Domino dicens:
</vers>
    <vers num="13"> « Hæc dicit Dominus,
Deus Israel: Ego percussi fœdus cum patribus vestris in die, qua
eduxi eos de terra Ægypti de domo servitutis, dicens:
</vers>
    <vers num="14"> Cum completi fuerint septem anni,
dimittat unusquisque fratrem suum Hebræum, qui venditus est ei, et
serviet tibi sex annis, et dimittes eum a te liberum, et non
audierunt patres vestri me nec inclinaverunt aurem suam.
</vers>
    <vers num="15"> Et conversi estis vos hodie et
fecistis, quod rectum est in oculis meis, ut prædicaretis
libertatem unusquisque ad proximum suum; et inistis pactum in
conspectu meo in domo, super quam invocatum est nomen meum.
</vers>
    <vers num="16"> Et reversi estis et commaculastis
nomen meum et reduxistis unusquisque servum suum et unusquisque
ancillam suam, quos dimiseratis, ut essent liberi et suæ
potestatis, et subiugastis eos, ut sint vobis servi et
ancillæ.
</vers>
    <vers num="17"> Propterea hæc dicit Dominus: Vos
non audistis me, ut prædicaretis libertatem unusquisque fratri suo
et unusquisque amico suo; ecce ego prædico vobis libertatem, ait
Dominus, ad gladium et pestem et famem et dabo vos in commotionem
cunctis regnis terræ.
</vers>
    <vers num="18"> Et dabo viros, qui prævaricantur
fœdus meum et non observaverunt verba fœderis, quibus assensi
sunt in conspectu meo, sicut vitulum, quem conciderunt in duas
partes et transierunt inter divisiones eius,
</vers>
    <vers num="19"> principes Iudæ et principes
Ierusalem, eunuchi et sacerdotes et omnis populus terræ, qui
transierunt inter divisiones vituli;
</vers>
    <vers num="20"> et dabo eos in manu inimicorum
suorum et in manu quærentium animam eorum, et erit morticinum
eorum in escam volatilibus cæli et bestiis terræ.
</vers>
    <vers num="21"> Et Sedeciam regem Iudæ et principes
eius dabo in manus inimicorum suorum et in manus quærentium animas
eorum et in manus exercituum regis Babylonis, qui recesserunt a
vobis.
</vers>
    <vers num="22"> Ecce ego præcipio, dicit Dominus,
et reducam eos in civitatem hanc; et prœliabuntur adversus eam et
capient eam et incendent igni; et civitates Iudæ dabo in
solitudinem, eo quod non sit habitator ».</vers>
  </cap>
  <subtitulum>Capitulum 35</subtitulum>
  <cap num="35">
    <vers num="1"> Verbum, quod factum est ad
Ieremiam a Domino in diebus Ioachim filii Iosiæ regis Iudæ
dicens:
</vers>
    <vers num="2"> « Vade ad domum
Rechabitarum et loquere eis; et introduces eos in domum Domini in
unam exedram et dabis eis bibere vinum ».
</vers>
    <vers num="3"> Et assumpsi Iezoniam filium Ieremiæ
filii Habsaniæ et fratres eius et omnes filios eius et universam
domum Rechabitarum;
</vers>
    <vers num="4"> et introduxi eos in domum Domini ad
exedram filiorum Hanan filii Iegdaliæ hominis Dei, quod erat iuxta
exedram principum super exedram Maasiæ filii Sellum, qui erat
custos vestibuli.
</vers>
    <vers num="5"> Et posui coram filiis domus
Rechabitarum scyphos plenos vino et calices et dixi ad eos:
« Bibite vinum ».
</vers>
    <vers num="6"> Qui responderunt: « Non
bibemus vinum, quia Ionadab filius Rechab pater noster præcepit
nobis dicens: “Non bibetis vinum, vos et filii vestri, usque
in sempiternum
</vers>
    <vers num="7"> et domum non ædificabitis et
sementem non seretis et vineas non plantabitis, nec habebitis, sed
in tabernaculis habitabitis cunctis diebus vestris, ut vivatis
diebus multis super faciem terræ, in qua vos
peregrinamini”.
</vers>
    <vers num="8"> Obœdivimus ergo voci Ionadab filii
Rechab patris nostri in omnibus, quæ præcepit nobis, ita ut non
biberemus vinum cunctis diebus nostris, nos et mulieres nostræ,
filii et filiæ nostræ,
</vers>
    <vers num="9"> et non ædificaremus domos ad
habitandum et vineam et agrum et sementem non habuimus,
</vers>
    <vers num="10"> sed habitavimus in tabernaculis; et
obœdientes fecimus iuxta omnia, quæ præcepit nobis Ionadab pater
noster.
</vers>
    <vers num="11"> Cum autem ascendisset Nabuchodonosor
rex Babylonis ad terram, diximus: Venite, et ingrediamur Ierusalem
a facie exercitus Chaldæorum et a facie exercitus Syriæ. Et
mansimus in Ierusalem ».
</vers>
    <vers num="12"> Et factum est verbum Domini ad
Ieremiam dicens:
</vers>
    <vers num="13"> « Hæc dicit Dominus
exercituum, Deus Israel: Vade et dic viris Iudæ et habitatoribus
Ierusalem: Numquid non recipietis disciplinam, ut obœdiatis verbis
meis?, dicit Dominus.
</vers>
    <vers num="14"> Prævaluerunt sermones Ionadab filii
Rechab, quos præcepit filiis suis, ut non biberent vinum, et non
biberunt usque ad diem hanc, quia obœdierunt præcepto patris sui;
ego autem locutus sum ad vos de mane consurgens et loquens, et non
obœdistis mihi.
</vers>
    <vers num="15"> Misique ad vos omnes servos meos
prophetas, consurgens diluculo mittensque et dicens: Convertimini
unusquisque a via sua pessima et bona facite opera vestra et nolite
sequi deos alienos neque colatis eos, et habitabitis in terra, quam
dedi vobis et patribus vestris, et non inclinastis aurem vestram
neque audistis me.
</vers>
    <vers num="16"> Firmaverunt igitur filii Ionadab
filii Rechab præceptum patris sui, quod præceperat eis; populus
autem iste non obœdivit mihi.
</vers>
    <vers num="17"> Idcirco hæc dicit Dominus
exercituum, Deus Israel: Ecce ego adducam super Iudam et super
omnes habitatores Ierusalem universam afflictionem, quam locutus
sum adversum illos, eo quod locutus sum ad illos, et non audierunt,
vocavi illos, et non responderunt mihi ».
</vers>
    <vers num="18"> Domui autem Rechabitarum dixit
Ieremias: « Hæc dicit Dominus exercituum, Deus Israel:
Pro eo quod obœdistis præcepto Ionadab patris vestri et
custodistis omnia mandata eius et fecistis universa, quæ præcepit
vobis,
</vers>
    <vers num="19"> propterea hæc dicit Dominus
exercituum, Deus Israel: Non deficiet vir de stirpe Ionadab filii
Rechab stans in conspectu meo cunctis diebus ».</vers>
  </cap>
  <subtitulum>Capitulum 36</subtitulum>
  <cap num="36">
    <vers num="1"> Et factum est in anno quarto
Ioachim filii Iosiæ regis Iudæ, factum est verbum hoc ad Ieremiam
a Domino dicens:
</vers>
    <vers num="2"> « Tolle volumen libri et
scribes in eo omnia verba, quæ locutus sum tibi adversum Israel et
Iudam et adversum omnes gentes a die qua locutus sum ad te ex
diebus Iosiæ usque ad diem hanc,
</vers>
    <vers num="3"> si forte, audiente domo Iudæ
universa mala, quæ ego cogito facere eis, revertatur unusquisque a
via sua pessima, et propitius ero iniquitati et peccato
eorum ».
</vers>
    <vers num="4"> Vocavit ergo Ieremias Baruch filium
Neriæ; et scripsit Baruch ex ore Ieremiæ omnes sermones Domini,
quos locutus est ad eum, in volumine libri.
</vers>
    <vers num="5"> Et præcepit Ieremias Baruch dicens:
« Ego impeditus sum nec valeo ingredi domum Domini.
</vers>
    <vers num="6"> Ingredere ergo tu et lege de
volumine, in quo scripsisti ex ore meo verba Domini, audiente
populo in domo Domini, in die ieiunii; insuper et audiente universo
Iuda, qui veniunt de civitatibus suis, leges eis,
</vers>
    <vers num="7"> si forte cadat oratio eorum in
conspectu Domini, et revertatur unusquisque a via sua pessima,
quoniam magnus furor et indignatio est, quam locutus est Dominus
adversus populum hunc ».
</vers>
    <vers num="8"> Et fecit Baruch filius Neriæ iuxta
omnia, quæ præceperat ei Ieremias propheta, legens ex volumine
sermones Domini in domo Domini.
</vers>
    <vers num="9"> Factum est autem in anno quinto
Ioachim filii Iosiæ regis Iudæ, in mense nono, prædicaverunt
ieiunium in conspectu Domini omni populo in Ierusalem et universæ
multitudini, quæ confluxerat de civitatibus Iudæ in
Ierusalem.
</vers>
    <vers num="10"> Legitque Baruch ex volumine sermones
Ieremiæ in domo Domini, in exedra Gamariæ filii Saphan scribæ in
vestibulo superiore, in introitu portæ Novæ domus Domini,
audiente omni populo.
</vers>
    <vers num="11"> Cumque audisset Michæas filius
Gamariæ filii Saphan omnes sermones Domini ex libro,
</vers>
    <vers num="12"> descendit in domum regis ad exedram
scribæ; et ecce ibi omnes principes sedebant: Elisama scriba et
Dalaias filius Semiæ et Elnathan filius Achobor et Gamarias filius
Saphan et Sedecias filius Hananiæ et universi principes.
</vers>
    <vers num="13"> Et nuntiavit eis Michæas omnia
verba, quæ audivit, legente Baruch ex volumine in auribus
populi.
</vers>
    <vers num="14"> Miserunt itaque omnes principes ad
Baruch Iudi filium Nathaniæ filii Selemiæ filii Chusi dicentes:
« Volumen, ex quo legisti audiente populo, sume in manu
tua et veni ». Tulit ergo Baruch filius Neriæ volumen
in manu sua et venit ad eos.
</vers>
    <vers num="15"> Et dixerunt ad eum:
« Sede et lege hæc in auribus nostris »; et
legit Baruch in auribus eorum.
</vers>
    <vers num="16"> Igitur cum audissent omnia verba,
obstupuerunt unusquisque ad proximum suum; et dixerunt ad Baruch:
“Nuntiare debemus regi omnes sermones istos”.
</vers>
    <vers num="17"> Et interrogaverunt Baruch dicentes:
« Indica nobis, quomodo scripsisti omnes sermones istos
ex ore eius ».
</vers>
    <vers num="18"> Dixit autem eis Baruch:
« Ex ore suo loquebatur ad me omnes sermones istos, et
ego scribebam in volumine atramento ».
</vers>
    <vers num="19"> Et dixerunt principes ad Baruch:
« Vade et abscondere, tu et Ieremias, et nemo sciat, ubi
sitis ».
</vers>
    <vers num="20"> Et ingressi sunt ad regem in atrium,
porro volumen deposuerunt in exedra Elisamæ scribæ; et
nuntiaverunt audiente rege omnes sermones.
</vers>
    <vers num="21"> Misitque rex Iudi, ut sumeret
volumen; qui, tollens illud de exedra Elisamæ scribæ, legit
audiente rege et universis principibus, qui stabant circa
regem.
</vers>
    <vers num="22"> Rex autem sedebat in domo hiemali in
mense nono, et posita erat arula coram eo plena prunis;
</vers>
    <vers num="23"> cumque legisset Iudi tres pagellas
vel quattuor, scidit eas scalpello scribæ et proiecit in ignem,
qui erat super arulam, donec consumeretur omne volumen igni, qui
erat in arula.
</vers>
    <vers num="24"> Et non timuerunt neque sciderunt
vestimenta sua rex et omnes servi eius, qui audierunt universos
sermones istos.
</vers>
    <vers num="25"> Verumtamen Elnathan et Dalaias et
Gamarias instanter rogaverunt regem, ne combureret librum, et non
audivit eos.
</vers>
    <vers num="26"> Et præcepit rex Ierameel filio
regis et Saraiæ filio Azriel et Selemiæ filio Abdeel, ut
comprehenderent Baruch scribam et Ieremiam prophetam; abscondit
autem eos Dominus.
</vers>
    <vers num="27"> Et factum est verbum Domini ad
Ieremiam, postquam combusserat rex volumen et sermones, quos
scripserat Baruch ex ore Ieremiæ, dicens:
</vers>
    <vers num="28"> “Rursum tolle volumen aliud et
scribe in eo omnes sermones priores, qui erant in primo volumine,
quod combussit Ioachim rex Iudæ.
</vers>
    <vers num="29"> Et super Ioachim regem Iudæ dices:
Hæc dicit Dominus: Tu combussisti volumen illud dicens:
“Quare scripsisti in eo annuntians: Certe veniet rex
Babylonis et vastabit terram hanc et cessare faciet ex illa hominem
et iumentum?”.
</vers>
    <vers num="30"> Propterea hæc dicit Dominus contra
Ioachim regem Iudæ: Non erit ex eo, qui sedeat super solium David,
et cadaver eius proicietur ad æstum per diem et ad gelu per
noctem;
</vers>
    <vers num="31"> et visitabo contra eum et contra
semen eius et contra servos eius iniquitates suas; et adducam super
eos et super habitatores Ierusalem et super viros Iudæ omne malum,
quod locutus sum ad eos, et non audierunt ».
</vers>
    <vers num="32"> Ieremias autem tulit volumen aliud
et dedit illud Baruch filio Neriæ scribæ; qui scripsit in eo ex
ore Ieremiæ omnes sermones libri, quem combusserat Ioachim rex
Iudæ igni; et insuper additi sunt multi sermones similes
illis.</vers>
  </cap>
  <subtitulum>Capitulum 37</subtitulum>
  <cap num="37">
    <vers num="1"> Et regnavit rex Sedecias filius
Iosiæ pro Iechonia filio Ioachim; quem constituit regem
Nabuchodonosor rex Babylonis in terra Iudæ.
</vers>
    <vers num="2"> Et non obœdivit, ipse et servi eius
et populus terræ, verbis Domini, quæ locutus est in manu Ieremiæ
prophetæ.
</vers>
    <vers num="3"> Et misit rex Sedecias Iuchal filium
Selemiæ et Sophoniam filium Maasiæ sacerdotem ad Ieremiam
prophetam dicens: « Ora pro nobis Dominum Deum
nostrum ».
</vers>
    <vers num="4"> Ieremias autem libere ambulabat in
medio populi; non enim miserant eum in custodiam carceris.
</vers>
    <vers num="5"> Igitur exercitus pharaonis egressus
est de Ægypto, et audientes Chaldæi, qui obsidebant Ierusalem,
huiuscemodi nuntium recesserunt ab Ierusalem.
</vers>
    <vers num="6"> Et factum est verbum Domini ad
Ieremiam prophetam dicens:
</vers>
    <vers num="7"> « Hæc dicit Dominus, Deus
Israel: Sic dicetis regi Iudæ, qui misit vos ad me interrogandum:
Ecce exercitus pharaonis, qui egressus est vobis in auxilium,
revertetur in terram suam in Ægyptum;
</vers>
    <vers num="8"> et redient Chaldæi et bellabunt
contra civitatem hanc et capient eam et succendent eam igni.
</vers>
    <vers num="9"> Hæc dicit Dominus: Nolite decipere
animas vestras dicentes: “Euntes abibunt et recedent a nobis
Chaldæi”, quia non abibunt.
</vers>
    <vers num="10"> Sed et si percusseritis omnem
exercitum Chaldæorum, qui prœliantur adversum vos, et derelicti
fuerint ex eis aliqui vulnerati, singuli de tentorio suo consurgent
et incendent civitatem hanc igni ».
</vers>
    <vers num="11"> Ergo cum recessisset exercitus
Chaldæorum ab Ierusalem propter exercitum pharaonis,
</vers>
    <vers num="12"> egressus est Ieremias de Ierusalem,
ut iret in terram Beniamin et divideret ibi possessionem in
conspectu populi.
</vers>
    <vers num="13"> Cumque pervenisset ad portam
Beniamin, erat ibi custos portæ nomine Ierias filius Selemiæ
filii Hananiæ; et apprehendit Ieremiam prophetam dicens:
« Ad Chaldæos profugis ».
</vers>
    <vers num="14"> Et respondit Ieremias:
« Falsum est! Non fugio ad Chaldæos ». Et
non audivit eum; sed comprehendit Ierias Ieremiam et adduxit eum ad
principes.
</vers>
    <vers num="15"> Et irati sunt principes contra
Ieremiam, quem cæsum miserunt in carcerem, qui erat in domo
Ionathan scribæ; eam enim in carcerem fecerant.
</vers>
    <vers num="16"> Itaque ingressus est Ieremias in
domum laci fornice tectam; et sedit ibi Ieremias diebus multis.
</vers>
    <vers num="17"> Mittens autem Sedecias rex tulit eum
et interrogavit eum in domo sua abscondite et dixit:
« Putasne est sermo a Domino? ». Et dixit
Ieremias: « Est »; et ait: “In manus
regis Babylonis traderis ».
</vers>
    <vers num="18"> Et dixit Ieremias ad regem Sedeciam:
« Quid peccavi tibi et servis tuis et populo isti, quia
misistis me in domum carceris?
</vers>
    <vers num="19"> Ubi sunt prophetæ vestri, qui
prophetabant vobis et dicebant: “Non veniet rex Babylonis
super vos et super terram hanc”?
</vers>
    <vers num="20"> Nunc ergo audi, obsecro, domine mi
rex; valeat deprecatio mea in conspectu tuo, et ne me remittas in
domum Ionathan scribæ, ne moriar ibi ».
</vers>
    <vers num="21"> Præcepit ergo rex Sedecias, ut
traderetur Ieremias in vestibulo custodiæ, et daretur ei torta
panis cotidie ex vico Pistorum, donec consumerentur omnes panes de
civitate. Et mansit Ieremias in vestibulo custodiæ.</vers>
  </cap>
  <subtitulum>Capitulum 38</subtitulum>
  <cap num="38">
    <vers num="1"> Audivit autem Saphatias filius
Matthan et Godolias filius Phassur et Iuchal filius Selemiæ et
Phassur filius Melchiæ sermones, quos Ieremias loquebatur ad omnem
populum dicens:
</vers>
    <vers num="2"> « Hæc dicit Dominus:
Quicumque manserit in civitate hac, morietur gladio et fame et
peste; qui autem profugerit ad Chaldæos, vivet, et erit anima eius
quasi spolium et vivet.
</vers>
    <vers num="3"> Hæc dicit Dominus: Certe tradetur
civitas hæc in manu exercitus regis Babylonis, et capiet
eam ».
</vers>
    <vers num="4"> Et dixerunt principes regi:
« Rogamus, ut occidatur homo iste; de industria enim
dissolvit manus virorum bellantium, qui remanserunt in civitate
hac, et manus universi populi loquens ad eos iuxta verba hæc;
siquidem homo iste non quærit pacem populo huic sed
malum ».
</vers>
    <vers num="5"> Et dixit rex Sedecias:
« Ecce ipse in manibus vestris est; nequit enim rex
vobis quidquam negare ».
</vers>
    <vers num="6"> Tulerunt ergo Ieremiam et proiecerunt
eum in lacum Melchiæ filii regis, qui erat in vestibulo custodiæ.
Et submiserunt Ieremiam funibus. Et in lacu non erat aqua sed
lutum; descendit itaque Ieremias in cænum.
</vers>
    <vers num="7"> Audivit autem Abdemelech Æthiops,
vir eunuchus, qui erat in domo regis, quod misissent Ieremiam in
lacum; porro rex sedebat in porta Beniamin.
</vers>
    <vers num="8"> Et egressus est Abdemelech de domo
regis et locutus est ad regem dicens:
</vers>
    <vers num="9"> « Domine mi rex,
malefecerunt viri isti omnia, quæcumque perpetrarunt contra
Ieremiam prophetam, mittentes eum in lacum, ut moriatur ibi fame;
non sunt enim panes ultra in civitate ».
</vers>
    <vers num="10"> Præcepit itaque rex Abdemelech
Æthiopi dicens: « Tolle tecum hinc triginta viros et
leva Ieremiam prophetam de lacu, antequam
moriatur ».
</vers>
    <vers num="11"> Assumptis ergo Abdemelech secum
viris, ingressus est domum regis, in conclave, quod erat sub
thesauro, et tulit inde pannos ex vestibus veteribus et scissis et
submisit eos ad Ieremiam in lacum per funiculos.
</vers>
    <vers num="12"> Dixitque Abdemelech Æthiops ad
Ieremiam: « Pone veteres pannos et hæc scissa sub
scapuli et postea funes ». Fecit ergo Ieremias sic;
</vers>
    <vers num="13"> et extraxerunt Ieremiam funibus et
eduxerunt eum de lacu. Mansit autem Ieremias in vestibulo
custodiæ.
</vers>
    <vers num="14"> Et misit rex Sedecias et tulit ad se
Ieremiam prophetam ad ostium tertium, quod erat in domo Domini; et
dixit rex ad Ieremiam: “Interrogo ego te sermonem, ne
abscondas a me aliquid ».
</vers>
    <vers num="15"> Dixit autem Ieremias ad Sedeciam:
« Si annuntiavero tibi, numquid non interficies me? Et
si consilium dedero tibi, non me audies ».
</vers>
    <vers num="16"> Iuravit ergo rex Sedecias Ieremiæ
clam dicens: « Vivit Dominus, qui fecit nobis animam
hanc, non occidam te et non tradam te in manu virorum istorum, qui
quærunt animam tuam ».
</vers>
    <vers num="17"> Et dixit Ieremias ad Sedeciam:
« Hæc dicit Dominus exercituum, Deus Israel: Si
profectus exieris ad principes regis Babylonis, vivet anima tua, et
civitas hæc non succendetur igni, et salvus eris tu et domus
tua;
</vers>
    <vers num="18"> si autem non exieris ad principes
regis Babylonis, tradetur civitas hæc in manu Chaldæorum, et
succendent eam igni, et tu non effugies de manu
eorum ».
</vers>
    <vers num="19"> Et dixit rex Sedecias ad Ieremiam:
« Sollicitus sum propter Iudæos, qui transfugerunt ad
Chaldæos, ne forte tradar in manus eorum, et illudant
mihi ».
</vers>
    <vers num="20"> Respondit autem Ieremias:
« Non te tradent; audi, quæso, vocem Domini, quam ego
loquor ad te, et bene tibi erit, et vivet anima tua.
</vers>
    <vers num="21"> Quod si nolueris egredi, iste est
sermo, quem ostendit mihi Dominus:
</vers>
    <vers num="22"> Ecce omnes mulieres, quæ
remanserunt in domo regis Iudæ, educentur ad principes regis
Babylonis et ipsæ dicent:
“Seduxerunt te et prævaluerunt adversum te
viri pacifici tui;
demersi sunt in cæno pedes tui,
illi autem recesserunt a te”.
</vers>
    <vers num="23"> Et omnes uxores tuæ et filii tui
educentur ad Chaldæos, et non effugies manus eorum, sed in manu
regis Babylonis capieris; et civitatem hanc comburet
igni ».
</vers>
    <vers num="24"> Dixit ergo Sedecias ad Ieremiam:
« Nullus sciat verba hæc, et non morieris.
</vers>
    <vers num="25"> Si autem audierint principes quia
locutus sum tecum, et venerint ad te et dixerint tibi:
“Indica nobis, quid locutus sis cum rege, ne celes nos, et
non te interficiemus, et quid locutus est tecum rex”,
</vers>
    <vers num="26"> dices ad eos: “Prostravi ego
preces meas coram rege, ne me reduci iuberet in domum Ionathan, et
ibi morerer” ».
</vers>
    <vers num="27"> Venerunt ergo omnes principes ad
Ieremiam et interrogaverunt eum, et locutus est eis iuxta omnia
verba, quæ præceperat ei rex; et cessaverunt ab eo: nihil enim
fuerat auditum.
</vers>
    <vers num="28"> Mansit vero Ieremias in vestibulo
custodiæ usque ad diem, quo capta est Ierusalem.
Et factum est ut caperetur Ierusalem.</vers>
  </cap>
  <subtitulum>Capitulum 39</subtitulum>
  <cap num="39">
    <vers num="1"> Anno nono Sedeciæ regis Iudæ,
mense decimo, venit Nabuchodonosor rex Babylonis et omnis exercitus
eius ad Ierusalem et obsidebant eam.
</vers>
    <vers num="2"> Undecimo autem anno Sedeciæ, mense
quarto, nona mensis, aperta est civitas;
</vers>
    <vers num="3"> et ingressi sunt omnes principes
regis Babylonis et sederunt in porta Media: Nergelsereser
Samegarnabu, Sarsachim princeps eunuchorum, Nergelsereser princeps
magorum et omnes reliqui principes regis Babylonis.
</vers>
    <vers num="4"> Cumque vidisset eos Sedecias rex
Iudæ et omnes viri bellatores, fugerunt et egressi sunt nocte de
civitate per viam horti regis et per portam, quæ erat inter duos
muros, et egressi sunt ad viam Arabæ.
</vers>
    <vers num="5"> Persecutus est autem eos exercitus
Chaldæorum; et comprehenderunt Sedeciam in campestribus Iericho et
captum adduxerunt ad Nabuchodonosor regem Babylonis in Rebla, quæ
est in terra Emath; et locutus est ad eum iudicia.
</vers>
    <vers num="6"> Et occidit rex Babylonis filios
Sedeciæ in Rebla in oculis eius, et omnes nobiles Iudæ occidit
rex Babylonis;
</vers>
    <vers num="7"> oculos quoque Sedeciæ eruit et
vinxit eum compedibus, ut duceretur in Babylonem.
</vers>
    <vers num="8"> Domum quoque regis et domum vulgi
succenderunt Chaldæi igni; et murum Ierusalem subverterunt.
</vers>
    <vers num="9"> Et reliquias populi, quæ remanserant
in civitate, et perfugas, qui transfugerant ad eum, et superfluos
artificum, qui remanserant, transtulit Nabuzardan magister
satellitum in Babylonem.
</vers>
    <vers num="10"> Et de plebe pauperum, qui nihil
penitus habebant, dimisit Nabuzardan magister satellitum in terra
Iudæ; et dedit eis vineas et agros in die illa.
</vers>
    <vers num="11"> Præceperat autem Nabuchodonosor rex
Babylonis de Ieremia Nabuzardan magistro satellitum dicens:
</vers>
    <vers num="12"> « Tolle illum et pone
super eum oculos tuos nihilque ei mali facias, sed, ut voluerit,
sic facies ei ».
</vers>
    <vers num="13"> Misit ergo Nabuzardan princeps
satellitum et Nabusezban princeps eunuchorum et Nergelsereser
princeps magorum et omnes optimates regis Babylonis
</vers>
    <vers num="14"> miserunt et tulerunt Ieremiam de
vestibulo custodiæ et tradiderunt eum Godoliæ filio Ahicam filii
Saphan, ut duceret domum. Et habitavit in populo.
</vers>
    <vers num="15"> Ad Ieremiam autem factus fuerat
sermo Domini, cum clausus esset in vestibulo custodiæ, dicens:
</vers>
    <vers num="16"> « Vade et dic Abdemelech
Æthiopi dicens: Hæc dicit Dominus exercituum, Deus Israel: Ecce
ego inducam sermones meos super civitatem hanc in malum et non in
bonum; et erunt in conspectu tuo in die illa.
</vers>
    <vers num="17"> Et liberabo te in die illa, ait
Dominus, et non traderis in manus virorum, quos tu formidas;
</vers>
    <vers num="18"> sed eruens liberabo te, et gladio
non cades, sed erit tibi anima tua quasi spolium, quia in me
habuisti fiduciam », ait Dominus.</vers>
  </cap>
  <subtitulum>Capitulum 40</subtitulum>
  <cap num="40">
    <vers num="1"> Sermo, qui factus est ad Ieremiam
a Domino, postquam dimissus est a Nabuzardan magistro satellitum de
Rama, quando tulit eum vinctum catenis in medio omnium, qui
migrabant de Ierusalem et Iuda et ducebantur in Babylonem.
</vers>
    <vers num="2"> Tollens ergo princeps satellitum
Ieremiam, dixit ad eum: « Dominus Deus tuus locutus est
malum hoc super locum istum
</vers>
    <vers num="3"> et adduxit; et fecit Dominus, sicut
locutus est, quia peccastis Domino et non audistis vocem eius, et
factus est vobis sermo hic.
</vers>
    <vers num="4"> Nunc ergo ecce solvi te hodie de
catenis, quæ sunt in manibus tuis. Si placet tibi, ut venias mecum
in Babylonem, veni, et ponam oculos meos super te; si autem
displicet tibi venire mecum in Babylonem, reside; ecce omnis terra
in conspectu tuo est: quod elegeris et quo placuerit tibi ut vadas,
illuc perge ».
</vers>
    <vers num="5"> Cum nondum reverteretur, dixit:
« Revertere ad Godoliam filium Ahicam filii Saphan, quem
præposuit rex Babylonis civitatibus Iudæ; habita ergo cum eo in
medio populi vel quocumque placuerit tibi ut vadas,
vade ». Dedit quoque ei magister satellitum cibaria et
munuscula et dimisit eum.
</vers>
    <vers num="6"> Venit autem Ieremias ad Godoliam
filium Ahicam in Maspha et habitavit cum eo in medio populi, qui
relictus fuerat in terra.
</vers>
    <vers num="7"> Cumque audissent omnes principes
exercitus, qui dispersi fuerant per regiones, ipsi et viri eorum,
quod præfecisset rex Babylonis Godoliam filium Ahicam terræ et
quod commendasset ei viros et mulieres et parvulos et de pauperibus
terræ, qui non fuerant translati in Babylonem,
</vers>
    <vers num="8"> venerunt ad Godoliam in Maspha;
Ismael, inquam, filius Nathaniæ et Iohanan et Ionathan filii Caree
et Saraia filius Thanehumeth et filii Ophi, qui erant de Netopha,
et Iezonias filius Maachathi, ipsi et viri eorum.
</vers>
    <vers num="9"> Et iuravit eis Godolias filius Ahicam
filii Saphan et comitibus eorum dicens: “Nolite timere
servire Chaldæis; habitate in terra et servite regi Babylonis, et
bene erit vobis.
</vers>
    <vers num="10"> Ecce ego habito in Maspha, ut stem
coram Chaldæis, qui veniunt ad nos; vos autem colligite vindemiam
et messem et oleum et condite in vasis vestris et manete in urbibus
vestris, quas tenetis ».
</vers>
    <vers num="11"> Sed et omnes Iudæi, qui erant in
Moab et in filiis Ammon et in Edom et in universis regionibus,
audito quod dedisset rex Babylonis reliquias in Iudæa et quod
præposuisset super eos Godoliam filium Ahicam filii Saphan,
</vers>
    <vers num="12"> reversi sunt, inquam, omnes Iudæi
de universis locis, ad quæ profugerant, et venerunt in terram
Iudæ ad Godoliam in Maspha et collegerunt vinum et messem multam
nimis.
</vers>
    <vers num="13"> Iohanan autem filius Caree et omnes
principes exercitus, qui dispersi fuerant in regionibus, venerunt
ad Godoliam in Maspha
</vers>
    <vers num="14"> et dixerunt ei: « Scito
quod Baalis rex filiorum Ammon misit Ismael filium Nathaniæ
percutere animam tuam »; et non credidit eis Godolias
filius Ahicam.
</vers>
    <vers num="15"> Iohanan vero filius Caree dixit ad
Godoliam seorsum in Maspha loquens: « Ibo et percutiam
Ismael filium Nathaniæ, nullo sciente, ne interficiat animam tuam,
et dissipentur omnes Iudæi, qui congregati sunt ad te, et peribunt
reliquiæ Iudæ ».
</vers>
    <vers num="16"> Et ait Godolias filius Ahicam ad
Iohanan filium Caree: « Noli facere verbum hoc; falsum
enim tu loqueris de Ismael ».</vers>
  </cap>
  <subtitulum>Capitulum 41</subtitulum>
  <cap num="41">
    <vers num="1"> Et factum est in mense septimo,
venit Ismael filius Nathaniæ filii Elisama de semine regali et
optimates regis et decem viri cum eo ad Godoliam filium Ahicam in
Maspha; et comederunt ibi panes simul in Maspha.
</vers>
    <vers num="2"> Surrexit autem Ismael filius
Nathaniæ et decem viri, qui cum eo erant, et percusserunt Godoliam
filium Ahicam filii Saphan gladio; et interfecerunt eum, quem
præfecerat rex Babylonis terræ.
</vers>
    <vers num="3"> Omnes quoque Iudæos, qui erant cum
Godolia in Maspha, et Chaldæos, qui reperti sunt ibi, et viros
bellatores percussit Ismael.
</vers>
    <vers num="4"> Secundo autem die postquam occiderat
Godoliam, nullo adhuc sciente,
</vers>
    <vers num="5"> venerunt viri de Sichem et de Silo et
de Samaria, octoginta viri, rasi barba et scissis vestibus et
incisi in cute, et munera et tus habebant in manu, ut offerrent in
domo Domini.
</vers>
    <vers num="6"> Egressus ergo Ismael filius Nathaniæ
in occursum eorum de Maspha, incedens et plorans ibat. Cum autem
occurrisset eis, dixit ad eos: « Venite ad Godoliam
filium Ahicam ».
</vers>
    <vers num="7"> Qui cum venissent ad medium
civitatis, interfecit eos Ismael filius Nathaniæ et proiecit in
medium laci, ipse et viri, qui erant cum eo.
</vers>
    <vers num="8"> Decem autem viri reperti sunt inter
eos, qui dixerunt ad Ismael: « Noli occidere nos, quia
habemus thesauros in agro, frumenti et hordei et olei et
mellis »; et cessavit et non interfecit eos cum
fratribus suis.
</vers>
    <vers num="9"> Lacus autem, in quem proiecerat
Ismael omnia cadavera virorum, quos percussit, est lacus magnus,
quem fecit rex Asa propter Baasa regem Israel; ipsum replevit
Ismael filius Nathaniæ occisis.
</vers>
    <vers num="10"> Et captivas duxit Ismael omnes
reliquias populi, qui erant in Maspha, filias regis et universum
populum, qui remanserat in Maspha, quos commendaverat Nabuzardan
princeps satellitum Godoliæ filio Ahicam; et cepit eos Ismael
filius Nathaniæ et abiit, ut transiret ad filios Ammon.
</vers>
    <vers num="11"> Audivit autem Iohanan filius Caree
et omnes principes bellatorum, qui erant cum eo, omne malum, quod
fecerat Ismael filius Nathaniæ,
</vers>
    <vers num="12"> et, assumptis universis viris,
profecti sunt, ut bellarent adversum Ismael filium Nathaniæ; et
invenerunt eum ad aquas multas, quæ sunt in Gabaon.
</vers>
    <vers num="13"> Cumque vidisset omnis populus, qui
erat cum Ismael, Iohanan filium Caree et universos principes
bellatorum, qui erant cum eo, lætati sunt.
</vers>
    <vers num="14"> Et omnis populus, quem ceperat
Ismael in Maspha, reversus est et abiit ad Iohanan filium
Caree;
</vers>
    <vers num="15"> Ismael autem filius Nathaniæ fugit
cum octo viris a facie Iohanan et abiit ad filios Ammon.
</vers>
    <vers num="16"> Tulit ergo Iohanan filius Caree et
omnes principes bellatorum, qui erant cum eo, universas reliquias
vulgi, quas reduxerat ab Ismael filio Nathaniæ venientes de
Maspha, postquam percussit Godoliam filium Ahicam, viros fortes ad
prœlium et mulieres et pueros et eunuchos, quos reduxerat de
Gabaon.
</vers>
    <vers num="17"> Et abierunt et sederunt in
Gherutchamaam, quæ est iuxta Bethlehem, ut pergerent et introirent
Ægyptum
</vers>
    <vers num="18"> a facie Chaldæorum; timebant enim
eos, quia percusserat Ismael filius Nathaniæ Godoliam filium
Ahicam, quem præposuerat rex Babylonis in regione.</vers>
  </cap>
  <subtitulum>Capitulum 42</subtitulum>
  <cap num="42">
    <vers num="1"> Et accesserunt omnes principes
bellatorum, scilicet Iohanan filius Caree et Iezonias filius Osaiæ
et universum vulgus, a parvo usque ad magnum,
</vers>
    <vers num="2"> dixeruntque ad Ieremiam prophetam:
« Cadat oratio nostra in conspectu tuo, et ora pro nobis
ad Dominum Deum tuum pro universis reliquiis istis, quia derelicti
sumus pauci de pluribus, sicut oculi tui nos intuentur;
</vers>
    <vers num="3"> et annuntiet nobis Dominus Deus tuus
viam, per quam pergamus, et verbum, quod faciamus ».
</vers>
    <vers num="4"> Dixit autem ad eos Ieremias propheta:
« Audivi. Ecce ego oro ad Dominum Deum vestrum secundum
verba vestra; omne verbum, quodcumque responderit pro vobis,
indicabo vobis nec celabo vos quidquam ».
</vers>
    <vers num="5"> Et illi dixerunt ad Ieremiam:
« Sit Dominus inter nos testis verax et fidelis, si non
iuxta omne verbum, in quo miserit te Dominus Deus tuus ad nos, sic
faciemus.
</vers>
    <vers num="6"> Sive bonum est sive malum, voci
Domini Dei nostri, ad quem mittimus te, obœdiemus, ut bene sit
nobis, cum audierimus vocem Domini Dei nostri ».
</vers>
    <vers num="7"> Cum autem completi essent decem dies,
factum est verbum Domini ad Ieremiam;
</vers>
    <vers num="8"> vocavitque Iohanan filium Caree et
omnes principes bellatorum, qui erant cum eo, et universum populum
a minimo usque ad magnum
</vers>
    <vers num="9"> et dixit ad eos: « Hæc
dicit Dominus, Deus Israel, ad quem misistis me, ut prosternerem
preces vestras in conspectu eius:
</vers>
    <vers num="10"> Si quiescentes manseritis in terra
hac, ædificabo vos et non destruam, plantabo et non evellam; iam
enim placatus sum super malo, quod feci vobis.
</vers>
    <vers num="11"> Nolite timere a facie regis
Babylonis, quem vos pavidi formidatis; nolite metuere eum, dicit
Dominus, quia vobiscum sum ego, ut salvos vos faciam et eruam de
manu eius;
</vers>
    <vers num="12"> et dabo vobis, ut misericordiam
inveniatis, et ipse miserebitur vestri et habitare vos faciet in
terra vestra.
</vers>
    <vers num="13"> Si autem dixeritis vos: “Non
habitabimus in terra ista”, nec audieritis vocem Domini Dei
vestri
</vers>
    <vers num="14"> dicentes: “Nequaquam, sed ad
terram Ægypti pergemus, ubi non videbimus bellum et clangorem
tubæ non audiemus et famem non sustinebimus et ibi
habitabimus”,
</vers>
    <vers num="15"> propter hoc nunc audite verbum
Domini, reliquiæ Iudæ: Hæc dicit Dominus exercituum, Deus
Israel: Si posueritis faciem vestram, ut ingrediamini Ægyptum, et
intraveritis, ut ibi peregrinemini,
</vers>
    <vers num="16"> gladius, quem vos formidatis, ibi
comprehendet vos in terra Ægypti, et fames, pro qua estis
solliciti, adhærebit vobis in Ægypto, et ibi moriemini.
</vers>
    <vers num="17"> Omnesque viri, qui posuerunt faciem
suam, ut ingrediantur Ægyptum et peregrinentur ibi, morientur
gladio et fame et peste: nullus de eis remanebit nec effugiet a
facie mali, quod ego afferam super eos.
</vers>
    <vers num="18"> Quia hæc dicit Dominus exercituum,
Deus Israel: Sicut effusus est furor meus et indignatio mea super
habitatores Ierusalem, sic effundetur indignatio mea super vos, cum
ingressi fueritis Ægyptum, et eritis in exsecrationem et in
stuporem et in maledictum et in opprobrium et nequaquam ultra
videbitis locum istum ».
</vers>
    <vers num="19"> Verbum Domini super vos, reliquiæ
Iudæ: « Nolite intrare Ægyptum; scientes scietis quia
obtestatus sum vos hodie,
</vers>
    <vers num="20"> quia decepistis animas vestras. Vos
enim misistis me ad Dominum Deum nostrum dicentes: “Ora pro
nobis ad Dominum Deum nostrum et iuxta omnia, quæcumque dixerit
tibi Dominus Deus noster, sic annuntia nobis, et
faciemus”.
</vers>
    <vers num="21"> Et annuntiavi vobis hodie, et non
audistis vocem Domini Dei vestri super universis, pro quibus misit
me ad vos.
</vers>
    <vers num="22"> Nunc ergo scientes scietis quia
gladio et fame et peste moriemini in loco, ad quem voluistis
intrare et ibi peregrinari ».</vers>
  </cap>
  <subtitulum>Capitulum 43</subtitulum>
  <cap num="43">
    <vers num="1"> Factum est autem, cum complesset
Ieremias loquens ad populum universos sermones Domini Dei eorum,
pro quibus miserat eum Dominus Deus eorum ad illos omnia verba
hæc,
</vers>
    <vers num="2"> dixit Azarias filius Osaiæ et
Iohanan filius Caree et omnes viri superbi dicentes ad Ieremiam:
« Mendacium tu loqueris; non misit te Dominus Deus
noster dicens: “Ne ingrediamini Ægyptum, ut illic
peregrinemini”,
</vers>
    <vers num="3"> sed Baruch filius Neriæ incitat te
adversum nos, ut tradat nos in manu Chaldæorum, ut interficiant
nos et traducant in Babylonem ».
</vers>
    <vers num="4"> Et non audivit Iohanan filius Caree
et omnes principes bellatorum et universus populus vocem Domini, ut
manerent in terra Iudæ.
</vers>
    <vers num="5"> Sed tollens Iohanan filius Caree et
universi principes bellatorum universos reliquiarum Iudæ, qui
reversi fuerant de cunctis gentibus, ad quas fuerant ante dispersi,
ut peregrinarentur in terra Iudæ,
</vers>
    <vers num="6"> viros et mulieres et parvulos et
filias regis et omnem animam, quam reliquerat Nabuzardan princeps
satellitum cum Godolia filio Ahicam filii Saphan, et Ieremiam
prophetam et Baruch filium Neriæ,
</vers>
    <vers num="7"> et ingressi sunt terram Ægypti, quia
non obœdierunt voci Domini; et venerunt usque ad Taphnas.
</vers>
    <vers num="8"> Et factus est sermo Domini ad
Ieremiam in Taphnis dicens:
</vers>
    <vers num="9"> « Sume lapides grandes in
manu tua et absconde eos in cæmento, sub pavimento, quod est ad
portam domus pharaonis in Taphnis, cernentibus viris Iudæis;
</vers>
    <vers num="10"> et dices ad eos: Hæc dicit Dominus
exercituum, Deus Israel: Ecce ego mittam et assumam Nabuchodonosor
regem Babylonis servum meum et ponam thronum eius super lapides
istos, quos abscondi, et statuet solium suum super eos;
</vers>
    <vers num="11"> veniensque percutiet terram Ægypti,
quos in mortem, in mortem et, quos in captivitatem, in captivitatem
et, quos in gladium, in gladium;
</vers>
    <vers num="12"> et succendet ignem in delubris
deorum Ægypti et comburet ea et captivos ducet illos et excutiet
terram Ægypti, sicut pastor pediculis excutit pallium suum, et
egredietur inde in pace;
</vers>
    <vers num="13"> et conteret statuas domus Solis,
quæ sunt in terra Ægypti, et delubra deorum Ægypti comburet
igni ».</vers>
  </cap>
  <subtitulum>Capitulum 44</subtitulum>
  <cap num="44">
    <vers num="1"> Verbum, quod factum est per
Ieremiam ad omnes Iudæos, qui habitabant in terra Ægypti,
habitantes in Magdolo et in Taphnis et in Memphi et in terra
Phatures, dicens:
</vers>
    <vers num="2"> « Hæc dicit Dominus
exercituum, Deus Israel: Vos vidistis omne malum istud, quod adduxi
super Ierusalem et super omnes urbes Iudæ; et ecce desertæ sunt
hodie, et non est in eis habitator
</vers>
    <vers num="3"> propter malitiam, quam fecerunt, ut
me ad iracundiam provocarent et irent, ut sacrificarent et colerent
deos alienos, quos nesciebant et illi et vos et patres vestri.
</vers>
    <vers num="4"> Et misi ad vos omnes servos meos
prophetas, de nocte consurgens mittensque et dicens: Nolite facere
verbum abominationis huiuscemodi, quam odivi.
</vers>
    <vers num="5"> Et non audierunt nec inclinaverunt
aurem suam, ut converterentur a malis suis et non sacrificarent
diis alienis;
</vers>
    <vers num="6"> et effusa est indignatio mea et furor
meus et succensa est in civitatibus Iudæ et in plateis Ierusalem,
et versæ sunt in solitudinem et vastitatem secundum diem hanc.
</vers>
    <vers num="7"> Et nunc hæc dicit Dominus
exercituum, Deus Israel: Quare vos facitis malum grande contra
animas vestras, ut intereat ex vobis vir et mulier, parvulus et
lactans de medio Iudæ, nec relinquatur vobis quidquam
residuum,
</vers>
    <vers num="8"> provocantes me in operibus manuum
vestrarum, sacrificando diis alienis in terra Ægypti, in quam
ingressi estis, ut ibi peregrinemini, et dissipet vos, et sitis in
maledictionem et in opprobrium cunctis gentibus terræ?
</vers>
    <vers num="9"> Numquid obliti estis mala patrum
vestrorum et mala regum Iudæ et mala uxorum eius et mala vestra et
mala uxorum vestrarum, quæ fecerunt in terra Iudæ et in plateis
Ierusalem?
</vers>
    <vers num="10"> Non sunt contriti usque ad diem hanc
et non timuerunt et non ambulaverunt in lege mea et in præceptis
meis, quæ dedi coram vobis et coram patribus vestris.
</vers>
    <vers num="11"> Ideo hæc dicit Dominus exercituum,
Deus Israel: Ecce ego ponam faciem meam in vobis in malum et
disperdam omnem Iudam.
</vers>
    <vers num="12"> Et assumam reliquias Iudæ, qui
posuerunt facies suas, ut ingrederentur terram Ægypti et
peregrinarentur ibi, et consumentur omnes in terra Ægypti: cadent
in gladio et in fame et consumentur a minimo usque ad maximum, in
gladio et in fame morientur; et erunt in exsecrationem et in
stuporem et in maledictionem et in opprobrium.
</vers>
    <vers num="13"> Et visitabo super habitatores terræ
Ægypti, sicut visitavi super Ierusalem, in gladio et in fame et in
peste:
</vers>
    <vers num="14"> et non erit qui effugiat et sit
residuus de reliquiis Iudæorum, qui venerunt, ut peregrinarentur
in terra Ægypti et reverterentur in terram Iudæ, ad quam ipsi
elevant animas suas, ut revertantur et habitent ibi; non
revertentur, nisi qui fugerint ».
</vers>
    <vers num="15"> Responderunt autem Ieremiæ omnes
viri, scientes quod sacrificarent uxores eorum diis alienis, et
universæ mulieres, quarum stabat multitudo grandis, et omnis
populus habitantium in terra Ægypti in Phatures, dicentes:
</vers>
    <vers num="16"> « Sermonem, quem locutus
es ad nos in nomine Domini, non audiemus ex te,
</vers>
    <vers num="17"> sed facientes faciemus omne verbum,
quod egressum est de ore nostro, ut sacrificemus reginæ cæli et
libemus ei libamina, sicut fecimus nos et patres nostri, reges
nostri et principes nostri in urbibus Iudæ et in plateis
Ierusalem, et saturati sumus panibus et bene nobis erat malumque
non vidimus.
</vers>
    <vers num="18"> Ex eo autem tempore, quo cessavimus
sacrificare reginæ cæli et libare ei libamina, indigemus omnibus
et gladio et fame consumpti sumus.
</vers>
    <vers num="19"> Quod si nos sacrificamus reginæ
cæli et libamus ei libamina, numquid sine viris nostris fecimus ei
placentas ad effingendum eam et libandum ei
libamina? ».
</vers>
    <vers num="20"> Et dixit Ieremias ad omnem populum,
adversum viros et adversum mulieres et adversum universam plebem,
qui responderant ei verbum, dicens:
</vers>
    <vers num="21"> « Numquid non
sacrificium, quod sacrificastis in civitatibus Iudæ et in plateis
Ierusalem, vos et patres vestri, reges vestri et principes vestri
et populus terræ, horum recordatus est Dominus, et ascendit super
cor eius?
</vers>
    <vers num="22"> Et non poterat Dominus ultra portare
propter malitiam operum vestrorum et propter abominationes, quas
fecistis; et facta est terra vestra in desolationem et in stuporem
et in maledictum, eo quod non sit habitator, sicut est dies
hæc.
</vers>
    <vers num="23"> Propterea quod sacrificaveritis et
peccaveritis Domino et non audieritis vocem Domini et in lege et in
præceptis et in testimoniis eius non ambulaveritis, idcirco
evenerunt vobis mala hæc, sicut est dies hæc ».
</vers>
    <vers num="24"> Dixit autem Ieremias ad omnem
populum et ad universas mulieres: « Audite verbum
Domini, omnis Iuda, qui estis in terra Ægypti.
</vers>
    <vers num="25"> Hæc dicit Dominus exercituum, Deus
Israel, dicens: Vos et uxores vestræ locuti estis ore vestro et
manibus vestris implestis dicentes: “Faciamus vota nostra,
quæ vovimus, ut sacrificemus reginæ cæli et libemus ei
libamina”. Implete vota vestra et opere perpetrate ea.
</vers>
    <vers num="26"> Ideo audite verbum Domini, omnis
Iuda, qui habitatis in terra Ægypti: Ecce ego iuravi in nomine meo
magno, ait Dominus, quia nequaquam ultra vocabitur nomen meum ex
ore omnis viri Iudæ dicentis: “Vivit Dominus Deus”, in
omni terra Ægypti.
</vers>
    <vers num="27"> Ecce ego vigilabo super eos in malum
et non in bonum, et consumentur omnes viri Iudæ, qui sunt in terra
Ægypti, gladio et fame, donec penitus consumantur.
</vers>
    <vers num="28"> Et, qui fugerint gladium,
revertentur de terra Ægypti in terram Iudæ, viri pauci, et scient
omnes reliquiæ Iudæ, quæ ingressæ sunt terram Ægypti, ut
peregrinarentur ibi, cuius sermo compleatur, meus an illorum.
</vers>
    <vers num="29"> Et hoc vobis signum, ait Dominus,
quod visitem ego super vos in loco isto, ut sciatis quia vere
complebuntur sermones mei contra vos in malum.
</vers>
    <vers num="30"> Hæc dicit Dominus: Ecce ego tradam
pharaonem Ophree, regem Ægypti, in manu inimicorum eius et in manu
quærentium animam illius, sicut tradidi Sedeciam regem Iudæ in
manu Nabuchodonosor regis Babylonis inimici sui et quærentis
animam eius ».</vers>
  </cap>
  <subtitulum>Capitulum 45</subtitulum>
  <cap num="45">
    <vers num="1"> Verbum, quod locutus est Ieremias
propheta ad Baruch filium Neriæ, cum scriberet verba hæc in libro
ex ore Ieremiæ, anno quarto Ioachim filii Iosiæ regis Iudæ,
dicens:
</vers>
    <vers num="2"> « Hæc dicit Dominus, Deus
Israel, super te, Baruch.
</vers>
    <vers num="3"> Dixisti: “Væ misero mihi,
quoniam addidit Dominus dolorem mærori meo; laboravi in gemitu meo
et requiem non inveni”.
</vers>
    <vers num="4"> Hæc dices ad eum: Sic dicit Dominus:
Ecce, quod ædificavi, ego destruo et, quod plantavi, ego evello,
universam terram hanc;
</vers>
    <vers num="5"> et tu quæris tibi grandia? Noli
quærere, quia ecce ego adducam malum super omnem carnem, ait
Dominus, et dabo tibi animam tuam quasi spolium in omnibus locis,
ad quæcumque perrexeris ».</vers>
  </cap>
  <subtitulum>Capitulum 46</subtitulum>
  <cap num="46">
    <vers num="1"> Quod factum est verbum Domini ad
Ieremiam prophetam contra gentes.
</vers>
    <vers num="2"> Ad Ægyptum.
Adversum exercitum pharaonis Nechao regis Ægypti, qui erat iuxta
fluvium Euphraten in Charchamis, quem percussit Nabuchodonosor rex
Babylonis in quarto anno Ioachim filii Iosiæ regis Iudæ.
</vers>
    <vers num="3"> « Præparate scutum et
clipeum
et procedite ad bellum.
</vers>
    <vers num="4"> Iungite equos et ascendite,
equites;
state in galeis, polite lanceas, induite vos loricis.
</vers>
    <vers num="5"> Quid igitur? Vidi ipsos pavidos et
terga vertentes,
fortes eorum cæsos;
fugerunt conciti nec respexerunt:
terror undique,
ait Dominus.
</vers>
    <vers num="6"> Non fugiat velox,
nec salvari se putet fortis;
ad aquilonem iuxta flumen Euphraten
victi sunt et ruerunt.
</vers>
    <vers num="7"> Quis est iste, qui quasi Nilus
ascendit,
et veluti fluviorum intumescunt gurgites eius?
</vers>
    <vers num="8"> Ægyptus Nili instar ascendit,
et velut flumina moventur fluctus eius,
et dixit: “Ascendens operiam terram,
perdam civitatem et habitatores eius”.
</vers>
    <vers num="9"> Ascendite, equi, et irruite,
currus;
et procedant fortes,
Æthiopia et Phut tenentes scutum et Ludii arripientes et iacientes
sagittas.
</vers>
    <vers num="10"> Dies autem ille Domini, Dei
exercituum, dies ultionis,
ut sumat vindictam de inimicis suis: devorat gladius, et
saturatur,
et inebriatur sanguine eorum;
victima enim Domini, Dei exercituum,
in terra aquilonis iuxta flumen Euphraten.
</vers>
    <vers num="11"> Ascende in Galaad et tolle
resinam,
virgo filia Ægypti;
frustra multiplicas medicamina,
tibi vero cicatrix non obducitur.
</vers>
    <vers num="12"> Audierunt gentes ignominiam tuam, et
ululatus tuus replevit terram,
quia fortis impegit in fortem,
et ambo pariter conciderunt ».
</vers>
    <vers num="13"> Verbum, quod locutus est Dominus ad
Ieremiam prophetam super eo quod veniret Nabuchodonosor rex
Babylonis percussurus terram Ægypti.
</vers>
    <vers num="14"> « Annuntiate Ægypto
et auditum facite in Magdolo,
et resonet in Memphi et in Taphnis,
dicite: “Sta et præpara te,
quia devoravit gladius ea,
quæ per circuitum tuum sunt”.
</vers>
    <vers num="15"> Quare deiectus est fortis tuus?
Non stetit, quoniam Dominus subvertit eum.
</vers>
    <vers num="16"> Multiplicavit ruentes,
ceciditque vir ad proximum suum, et dixerunt: “Surge,
et revertamur ad populum nostrum
et ad terram nativitatis nostræ,
a facie gladii sævientis”.
</vers>
    <vers num="17"> Vocate nomen pharaonis regis
Ægypti:
Tumultum, qui prætermisit tempus opportunum.
</vers>
    <vers num="18"> Vivo ego, inquit rex,
Dominus exercituum nomen eius,
quoniam sicut Thabor in montibus
et sicut Carmelus ad mare veniet.
</vers>
    <vers num="19"> Vasa transmigrationis fac tibi,
habitatrix filia Ægypti,
quia Memphis in solitudinem erit
et destruetur et inhabitabilis erit.
</vers>
    <vers num="20"> Vitula elegans atque formosa
Ægyptus,
stimulus ab aquilone venit ei.
</vers>
    <vers num="21"> Mercennarii quoque eius,
qui versabantur in medio eius quasi vituli saginati,
versi sunt et fugerunt simul
nec stare potuerunt,
quia dies interfectionis eorum venit super eos,
tempus visitationis eorum.
</vers>
    <vers num="22"> Vox eius quasi serpentis
sibilantis,
quoniam cum exercitu properabunt et cum securibus venient ei,
quasi cædentes ligna.
</vers>
    <vers num="23"> Succiderunt saltum eius,
ait Dominus,
qui supputari non potest;
multiplicati sunt enim super locustas,
et non est eis numerus.
</vers>
    <vers num="24"> Confusa est filia Ægypti
et tradita in manu populi aquilonis ».
</vers>
    <vers num="25"> Dixit Dominus exercituum, Deus
Israel: « Ecce ego visitabo super Amon de No et super
pharaonem et super Ægyptum et super deos eius et super reges eius
et super pharaonem et super eos, qui confidunt in eo;
</vers>
    <vers num="26"> et dabo eos in manu quærentium
animam eorum et in manu Nabuchodonosor regis Babylonis et in manu
servorum eius; et post hæc habitabitur sicut diebus pristinis, ait
Dominus.
</vers>
    <vers num="27"> Et tu ne timeas, serve meus
Iacob,
et ne paveas, Israel,
quia ecce ego salvum te faciam de longinquo
et semen tuum de terra captivitatis eorum;
et revertetur Iacob et requiescet,
securus erit, et non erit qui exterreat eum.
</vers>
    <vers num="28"> Et tu noli timere, serve meus
Iacob,
ait Dominus,
quia tecum ego sum,
quia ego consumam cunctas gentes, ad quas eieci te;
te vero non consumam,
sed castigabo te in iudicio
nec quasi innocenti parcam tibi ».</vers>
  </cap>
  <subtitulum>Capitulum 47</subtitulum>
  <cap num="47">
    <vers num="1"> Quod factum est verbum Domini ad
Ieremiam prophetam contra Philisthim, antequam percuteret pharao
Gazam.
</vers>
    <vers num="2"> Hæc dicit Dominus:
« Ecce, aquæ ascendunt ab aquilone
et erunt quasi torrens inundans
et operient terram et plenitudinem eius,
urbem et habitatores eius.
Clamabunt homines,
et ululabunt omnes habitatores terræ
</vers>
    <vers num="3"> a strepitu ungularum fortium equorum
eius,
a commotione quadrigarum eius
et tumultu rotarum illius;
non respexerunt patres filios, manibus dissolutis,
</vers>
    <vers num="4"> pro adventu diei, in quo vastabuntur
omnes Philisthim,
et dissipabitur Tyro et Sidoni omnis superstes auxiliator:
depopulatus est enim Dominus Philisthim,
reliquias insulæ Caphtor.
</vers>
    <vers num="5"> Venit calvitium super Gazam,
conticuit Ascalon;
reliquiæ Enacim,
usquequo incidetis vos?
</vers>
    <vers num="6"> O mucro Domini,
usquequo non quiesces?
Ingredere in vaginam tuam,
refrigerare et sile.
</vers>
    <vers num="7"> Quomodo quiescet,
cum Dominus præceperit ei adversus Ascalonem
et adversus maritimas regiones
ibique condixerit illi? ».</vers>
  </cap>
  <subtitulum>Capitulum 48</subtitulum>
  <cap num="48">
    <vers num="1"> Ad Moab.
Hæc dicit Dominus exercituum, Deus Israel:
« Væ super Nabo, quoniam vastata est et confusa!
Capta est Cariathaim, confusa est arx et tremuit.
</vers>
    <vers num="2"> Non est ultra exsultatio in Moab;
in Hesebon cogitaverunt malum contra eam:
“Venite et disperdamus eam de gente”.
Tu quoque, Madmen, conticesces, sequeturque te gladius.
</vers>
    <vers num="3"> Vox clamoris de Oronaim:
“Vastitas et contritio magna”.
</vers>
    <vers num="4"> Contrita est Moab,
auditum fecerunt clamorem usque ad Segor.
</vers>
    <vers num="5"> Per ascensum enim Luith
plorans ascendit in fletu,
quoniam in descensu Oronaim
hostes ululatum contritionis audierunt:
</vers>
    <vers num="6"> “Fugite, salvate animas
vestras
et eritis quasi myricæ in deserto”.
</vers>
    <vers num="7"> Pro eo enim quod habuisti
fiduciam
in operibus tuis et in thesauris tuis,
tu quoque capieris;
et ibit Chamos in transmigrationem,
sacerdotes eius et principes eius simul.
</vers>
    <vers num="8"> Et veniet prædo ad omnem urbem, et
urbs nulla salvabitur;
et peribit vallis, et dissipabuntur campestria,
quoniam dixit Dominus.
</vers>
    <vers num="9"> Date pennas ad volandum;
et civitates eius desertæ erunt et inhabitabiles.
</vers>
    <vers num="10"> Maledictus, qui facit opus Domini
neglegenter,
et maledictus, qui prohibet gladium suum a sanguine.
</vers>
    <vers num="11"> Securus fuit Moab ab adulescentia
sua
et requievit in fæcibus suis
nec transfusus est de vase in vas
et in transmigrationem non abiit;
idcirco permansit gustus eius in eo,
et odor eius non est immutatus.
</vers>
    <vers num="12"> Propterea, ecce, dies veniunt,
dicit Dominus,
et mittam ei stratores laguncularum;
et sternent eum
et vasa eius exhaurient
et lagunculas eorum collident.
</vers>
    <vers num="13"> Et confundetur Moab a Chamos, sicut
confusa est domus Israel a Bethel, in qua habebat fiduciam.
</vers>
    <vers num="14"> Quomodo dicitis: “Fortes
sumus
et viri robusti ad prœliandum”?
</vers>
    <vers num="15"> Vastata est Moab,
et ascenderunt civitates illius,
et electi iuvenes eius descenderunt in occisionem,
ait rex, Dominus exercituum nomen eius.
</vers>
    <vers num="16"> Prope est interitus Moab ut
veniat,
et malum eius velociter accurret nimis.
</vers>
    <vers num="17"> Lugete super eum,
omnes, qui estis in circuitu eius;
et universi, qui scitis nomen eius,
dicite: “Quomodo confracta est virga fortis,
baculus gloriosus?”.
</vers>
    <vers num="18"> Descende de gloria et sede in
siti,
habitatrix filia Dibon,
quoniam vastator Moab ascendit ad te,
dissipavit munitiones tuas.
</vers>
    <vers num="19"> Ad viam sta et prospice,
habitatrix Aroer;
interroga fugientem
et eam, quæ evasit.
Dic: “Quid accidit?”.
</vers>
    <vers num="20"> Confusus est Moab, quoniam victus
est.
Ululate et clamate;
annuntiate in Arnon,
quoniam vastatus est Moab.
</vers>
    <vers num="21"> Et iudicium venit ad terram
campestrem super Helon et super Iasa et super Mephaath
</vers>
    <vers num="22"> et super Dibon et super Nabo et
super Bethdeblathaim,
</vers>
    <vers num="23"> et super Cariathaim et super
Bethgamul et super Bethmaon
</vers>
    <vers num="24"> et super Carioth et super Bosra et
super omnes civitates terræ Moab, quæ longe et quæ prope
sunt.
</vers>
    <vers num="25"> Abscissum est cornu Moab,
et brachium eius contritum est,
ait Dominus.
</vers>
    <vers num="26"> Inebriate eum, quoniam contra
Dominum erectus est; et allidet manum Moab in vomitu suo, et erit
in derisum etiam ipse.
</vers>
    <vers num="27"> Nonne in derisum tibi fuit Israel?
Num inter fures repertus est? Quotiescumque enim adversum illum
loquebaris, caput movebas.
</vers>
    <vers num="28"> Relinquite civitates et habitate in
petra,
habitatores Moab,
et estote quasi columba nidificans
in parietibus apertæ voraginis.
</vers>
    <vers num="29"> Audivimus superbiam Moab,
superbus est valde;
sublimitatem eius et arrogantiam
et superbiam et altitudinem cordis eius.
</vers>
    <vers num="30"> Ego scio, ait Dominus, iactantiam
eius, et quod non sint rectæ fabulationes, nec recta fecerint.
</vers>
    <vers num="31"> Ideo super Moab eiulabo et super
Moab universam clamabo, super viros Cirhareseth plorabitur.
</vers>
    <vers num="32"> Plus quam in planctu Iazer plorabo
tibi,
vinea Sabama;
propagines tuæ transierunt mare,
usque ad Iazer pervenerunt.
Super messem tuam et vindemiam tuam
prædo irruit.
</vers>
    <vers num="33"> Ablata est lætitia et
exsultatio
de horto et de terra Moab,
et vinum de torcularibus sustuli;
nequaquam calcator uvæ
solitum celeuma cantabit.
</vers>
    <vers num="34"> De clamore Hesebon usque Eleale et
Iasa dederunt vocem suam, a Segor usque ad Oronaim, ad
Eglatselisiam; aquæ quoque Nemrim pessimæ erunt.
</vers>
    <vers num="35"> Et auferam de Moab, ait Dominus,
offerentem in excelsis et sacrificantem diis eius.
</vers>
    <vers num="36"> Propterea cor meum ad Moab quasi
tibia resonabit, et cor meum ad viros Cirhareseth dabit sonitum
tibiarum; quia depositum, quod acquisierunt, periit.
</vers>
    <vers num="37"> Omne enim caput calvitium et omnis
barba rasa erit, in cunctis manibus incisiones et super lumbos
cilicium.
</vers>
    <vers num="38"> Super omnia tecta Moab et in plateis
eius omnis planctus, quoniam contrivi Moab sicut vas, quod nemini
placet, ait Dominus.
</vers>
    <vers num="39"> Quomodo victa est, et ululaverunt?
Quomodo vertit dorsum Moab et confusus est? Eritque Moab in derisum
et in terrorem omnibus in circuitu suo.
</vers>
    <vers num="40"> Hæc dicit Dominus:
Ecce quasi aquila volabit
et extendet alas suas ad Moab.
</vers>
    <vers num="41"> Capta sunt oppida,
et munitiones comprehensæ sunt,
et erit cor fortium Moab in die illa
sicut cor mulieris parturientis.
</vers>
    <vers num="42"> Et cessabit Moab esse populus,
quoniam contra Dominum gloriatus est.
</vers>
    <vers num="43"> Pavor et fovea et laqueus super
te,
o habitator Moab,
dicit Dominus.
</vers>
    <vers num="44"> Qui fugerit a facie pavoris, cadet
in foveam,
et, qui conscenderit de fovea, capietur laqueo;
adducam enim super Moab
annum visitationis eorum,
ait Dominus.
</vers>
    <vers num="45"> In umbra Hesebon steterunt sine
viribus fugientes,
sed ignis egressus est de Hesebon,
et flamma de medio Sehon,
et devoravit tempora Moab
et verticem filiorum tumultus.
</vers>
    <vers num="46"> Væ tibi, Moab!
Periit populus Chamos,
quia comprehensi sunt filii tui
et filiæ tuæ in captivitatem.
</vers>
    <vers num="47"> Et convertam sortem Moab in
novissimis diebus »,
ait Dominus.
Hucusque iudicia Moab.</vers>
  </cap>
  <subtitulum>Capitulum 49</subtitulum>
  <cap num="49">
    <vers num="1"> Ad filios Ammon.
Hæc dicit Dominus:
« Numquid filii non sunt Israel,
aut heres non est ei?
Cur igitur hereditate possedit Melchom Gad,
et populus eius in urbibus eius habitavit?
</vers>
    <vers num="2"> Ideo ecce dies veniunt,
dicit Dominus,
et auditum faciam super Rabba filiorum Ammon
fremitum prœlii;
et erit in tumulum dissipata,
filiæque eius igni succendentur,
et possidebit Israel possessores suos, ait Dominus.
</vers>
    <vers num="3"> Ulula, Hesebon, quoniam vastata es,
ut sis in acervum lapidum;
clamate, filiæ Rabba,
accingite vos ciliciis, plangite
et circuite per muros,
quoniam Melchom in transmigrationem ducetur,
sacerdotes eius et principes eius simul.
</vers>
    <vers num="4"> Quid gloriaris in vallibus?
Copiose fluxit vallis tua, filia rebellis,
quæ confidebas in thesauris tuis
et dicebas: “Quis veniet ad me?”.
</vers>
    <vers num="5"> Ecce ego inducam super te
terrorem,
ait Dominus, Deus exercituum,
ab omnibus, qui sunt in circuitu tuo;
et dispergemini singuli in viam suam,
nec erit qui congreget fugientes.
</vers>
    <vers num="6"> Et post hæc convertam
sortem filiorum Ammon »,
ait Dominus.
</vers>
    <vers num="7"> Ad Edom.
Hæc dicit Dominus exercituum:
« Numquid non ultra est sapientia in Theman?
Periit consilium a prudentibus,
inutilis facta est sapientia eorum.
</vers>
    <vers num="8"> Fugite, terga vertite, descendite in
voraginem,
habitatores Dedan,
quoniam perditionem Esau adduxi super eum,
tempore quo visitavi eum.
</vers>
    <vers num="9"> Si vindemiatores veniunt super
te,
non relinquent racemum;
si fures in nocte,
diripiunt, quod placet sibi.
</vers>
    <vers num="10"> Ego vero discooperui Esau,
revelavi abscondita eius,
et celari non poterit;
vastatum est semen eius
et fratres eius et vicini eius, et non erit.
</vers>
    <vers num="11"> Relinque pupillos tuos, ego faciam
eos vivere;
et viduæ tuæ in me sperabunt.
</vers>
    <vers num="12"> Quia hæc dicit Dominus: Ecce quibus
non erat iudicium, ut biberent calicem, bibentes bibent; et tu
quasi innocens relinqueris? Non eris innocens, sed bibens
bibes.
</vers>
    <vers num="13"> Quia per memetipsum iuravi, dicit
Dominus, quod in solitudinem et in opprobrium et in desertum et in
maledictionem erit Bosra; et omnes civitates eius erunt in
solitudines sempiternas ».
</vers>
    <vers num="14"> Auditum audivi a Domino,
et legatus ad gentes missus est:
« Congregamini et venite contra eam
et consurgite in prœlium ».
</vers>
    <vers num="15"> « Ecce enim parvulum dedi
te in gentibus,
contemptibilem inter homines.
</vers>
    <vers num="16"> Arrogantia tua decepit te,
et superbia cordis tui,
qui habitas in cavernis petræ
et tenes altitudinem collis;
cum exaltaveris quasi aquila nidum tuum,
inde detraham te,
dicit Dominus.
</vers>
    <vers num="17"> Et erit Edom in desolationem: omnis,
qui transibit per eam, stupebit et sibilabit super omnes plagas
eius.
</vers>
    <vers num="18"> Sicut subversa est Sodoma et Gomorra
et vicinæ eius, ait Dominus, non habitabit ibi vir, et non
peregrinabitur in ea filius hominis.
</vers>
    <vers num="19"> Ecce quasi leo ascendet de silva
condensa Iordanis ad prata semper virentia, quia subito currere
faciam eos ex illa; et, qui erit electus, illum præponam ei. Quis
enim similis mei? Et quis vocabit me in iudicium? Et quis est iste
pastor, qui resistat vultui meo?
</vers>
    <vers num="20"> Propterea audite consilium Domini,
quod iniit de Edom, et cogitationes eius, quas cogitavit de
habitatoribus Theman:
Certe abstrahent parvulos gregis,
certe desolabuntur super eos pascua eorum.
</vers>
    <vers num="21"> A voce ruinæ eorum commota est
terra,
clamor in mari Rubro auditus est ocis eius.
</vers>
    <vers num="22"> Ecce quasi aquila ascendet et
volabit
et expandet alas suas super Bosram;
et erit cor fortium Edom in die illa
quasi cor mulieris parturientis ».
</vers>
    <vers num="23"> Ad Damascum.
« Confusa est Emath et Arphad,
quia auditum pessimum audierunt;
turbati sunt in mari sollicitudinis,
quod quiescere non potuit.
</vers>
    <vers num="24"> Dissoluta est Damascus, versa in
fugam;
tremor apprehendit eam,
angustia et dolores tenuerunt eam
quasi parturientem.
</vers>
    <vers num="25"> Quomodo non erit derelicta civitas
laudabilis,
urbs lætitiæ?
</vers>
    <vers num="26"> Ideo cadent iuvenes eius in plateis
eius,
et omnes viri prœlii conticescent in die illa,
ait Dominus exercituum.
</vers>
    <vers num="27"> Et succendam ignem in muro
Damasci,
et devorabit mœnia Benadad ».
</vers>
    <vers num="28"> Ad Cedar et ad regna Asor, quæ
percussit Nabuchodonosor rex Babylonis.
Hæc dicit Dominus:
« Surgite, ascendite ad Cedar
et vastate filios orientis.
</vers>
    <vers num="29"> Tabernacula eorum et greges eorum
capient;
tentoria eorum et omnia vasa eorum
et camelos eorum tollent sibi;
et vocabunt super eos formidinem in circuitu.
</vers>
    <vers num="30"> Fugite, abite vehementer,
in voraginibus sedete,
qui habitatis Asor,
ait Dominus;
iniit enim contra vos
Nabuchodonosor rex Babylonis consilium
et cogitavit adversum vos cogitationes.
</vers>
    <vers num="31"> Consurgite, et ascendite
ad gentem quietam et habitantem confidenter,
ait Dominus;
non ostia nec vectes eis:
soli habitant.
</vers>
    <vers num="32"> Et erunt cameli eorum in
direptionem,
et multitudo iumentorum in prædam;
et dispergam eos in omnem ventum, qui sunt attonsi in comam,
et ex omni confinio eorum
adducam interitum super eos,
ait Dominus.
</vers>
    <vers num="33"> Et erit Asor in habitaculum
thoum,
deserta usque in æternum;
non manebit ibi vir,
nec peregrinabitur in ea filius hominis ».
</vers>
    <vers num="34"> Quod factum est verbum Domini ad
Ieremiam prophetam super Elam, in principio regni Sedeciæ regis
Iudæ, dicens:
</vers>
    <vers num="35"> « Hæc dicit Dominus
exercituum:
Ecce ego confringam arcum Elam, summam fortitudinem eorum;
</vers>
    <vers num="36"> et inducam super Elam
quattuor ventos a quattuor plagis cæli,
et ventilabo eos in omnes ventos istos,
et non erit gens,
ad quam non perveniant profugi Elam.
</vers>
    <vers num="37"> Et pavere faciam Elam coram inimicis
suis
et in conspectu quærentium animam eorum;
et adducam super eos malum
iram furoris mei,
dicit Dominus,
et mittam post eos gladium,
donec consumam eos.
</vers>
    <vers num="38"> Et ponam solium meum in Elam
et perdam inde regem et principes, ait Dominus.
</vers>
    <vers num="39"> In novissimis autem diebus
convertam sortem Elam »,
dicit Dominus.</vers>
  </cap>
  <subtitulum>Capitulum 50</subtitulum>
  <cap num="50">
    <vers num="1"> Verbum, quod locutus est Dominus
de Babylone et de terra Chaldæorum in manu Ieremiæ prophetæ:
</vers>
    <vers num="2"> « Annuntiate in gentibus
et auditum facite,
levate signum;
prædicate et nolite celare, dicite:
“Capta est Babylon,
confusus est Bel,
victus est Merodach.
Confusa sunt sculptilia eius,
superata sunt idola eorum”.
</vers>
    <vers num="3"> Quoniam ascendit contra eam gens ab
aquilone, quæ ponet terram eius in solitudinem, et non erit qui
habitet in ea ab homine usque ad pecus: et moti sunt et
abierunt.
</vers>
    <vers num="4"> In diebus illis et in tempore illo,
ait Dominus, venient filii Israel ipsi et filii Iudæ simul;
ambulantes et flentes properabunt et Dominum Deum suum
quærent.
</vers>
    <vers num="5"> De Sion interrogabunt, ad cuius viam
facies eorum: “Venite, et apponamur ad Dominum fœdere
sempiterno, quod nulla oblivione delebitur”.
</vers>
    <vers num="6"> Grex perditus factus est populus
meus, pastores eorum seduxerunt eos feceruntque vagari in montibus;
de monte in collem transierunt, obliti sunt cubilis sui.
</vers>
    <vers num="7"> Omnes, qui invenerunt, comederunt
eos, et hostes eorum dixerunt: “Non delinquimus, pro eo quod
peccaverunt Domino, habitaculo iustitiæ et exspectationi patrum
eorum Domino”.
</vers>
    <vers num="8"> Recedite de medio Babylonis
et de terra Chaldæorum egredimini;
et estote quasi hædi ante gregem.
</vers>
    <vers num="9"> Quoniam ecce ego suscito et adducam
in Babylonem
congregationem gentium magnarum
de terra aquilonis;
et præparabuntur adversus eam,
et inde capietur:
sagitta eorum quasi bellatoris electi
non revertetur vacua.
</vers>
    <vers num="10"> Et erit Chaldæa in prædam;
omnes vastantes eam replebuntur »,
ait Dominus.
</vers>
    <vers num="11"> Dum exsultatis et magna
loquimini
diripientes hereditatem meam
dum effusi estis sicut vituli super herbam
et hinnitis sicut equi fortes,
</vers>
    <vers num="12"> confusa est mater vestra nimis,
et in opprobrium facta est, quæ genuit vos;
ecce novissima erit in gentibus,
deserta, invia et arens.
</vers>
    <vers num="13"> Ab ira Domini non habitabitur,
sed redigetur tota in solitudinem;
omnis, qui transibit per Babylonem, stupebit
et sibilabit super universis plagis eius.
</vers>
    <vers num="14"> Præparamini contra Babylonem per
circuitum
omnes, qui tenditis arcum;
debellate eam, non parcatis iaculis,
quia Domino peccavit.
</vers>
    <vers num="15"> Clamate adversus eam;
ubique dedit manum,
ceciderunt fundamenta eius,
destructi sunt muri eius,
quoniam ultio Domini est;
ultionem accipite de ea:
sicut fecit, facite ei.
</vers>
    <vers num="16"> Disperdite satorem de Babylone
et tenentem falcem in tempore messis;
a facie gladii sævientis
unusquisque ad populum suum convertetur,
et singuli ad terram suam fugient.
</vers>
    <vers num="17"> Ovis dispersa Israel;
leones eiecerunt eum.
Primus comedit eum rex Assyriæ;
iste novissimus exossavit eum
Nabuchodonosor rex Babylonis.
</vers>
    <vers num="18"> Propterea hæc dicit Dominus
exercituum, Deus Israel: « Ecce ego visitabo regem
Babylonis et terram eius, sicut visitavi regem Assyriæ;
</vers>
    <vers num="19"> et reducam Israel ad pascua sua, et
pascetur Carmelum et Basan, et in monte Ephraim et Galaad
saturabitur anima eius.
</vers>
    <vers num="20"> In diebus illis et in tempore illo,
ait Dominus, quæretur iniquitas Israel et non erit, et peccatum
Iudæ et non invenietur, quoniam propitius ero eis, quos
reliquero.
</vers>
    <vers num="21"> Super terram Merataim ascende
et super habitatores Phacud.
Dissipa et interfice persequens eos,
ait Dominus,
et fac iuxta omnia, quæ præcepi tibi ».
</vers>
    <vers num="22"> Vox belli in terra
et contritio magna.
</vers>
    <vers num="23"> Quomodo confractus est et
contritus
malleus universæ terræ?
Quomodo versa est in desolationem Babylon in gentibus?
</vers>
    <vers num="24"> Illaqueavi te, et capta es,
Babylon,
et nesciebas;
inventa es et apprehensa,
quoniam Dominum provocasti.
</vers>
    <vers num="25"> Aperuit Dominus thesaurum suum
et protulit vasa iræ suæ,
quoniam opus est Domino Deo exercituum
in terra Chaldæorum.
</vers>
    <vers num="26"> Venite ad eam ab extremis
finibus,
aperite horrea eius;
redigite eam in acervos lapidum quasi manipulos
et interficite eam,
nec sit quidquam reliquum.
</vers>
    <vers num="27"> Dissipate universos tauros eius,
descendant in occisionem.
Væ eis, quia venit dies eorum,
tempus visitationis eorum!
</vers>
    <vers num="28"> Vox fugientium
et eorum, qui evaserunt de terra Babylonis,
ut annuntient in Sion
ultionem Domini Dei nostri,
ultionem templi eius.
</vers>
    <vers num="29"> Convocate in Babylonem
sagittarios,
omnes, qui tendunt arcum;
consistite adversus eam per gyrum, et nullus evadat:
reddite ei secundum opus suum,
iuxta omnia, quæ fecit, facite illi,
quia contra Dominum erecta est,
adversum Sanctum Israel.
</vers>
    <vers num="30"> « Idcirco cadent iuvenes
eius in plateis eius,
et omnes viri bellatores eius conticescent in die illa,
ait Dominus.
</vers>
    <vers num="31"> Ecce ego ad te, Superbia,
dicit Dominus, Deus exercituum,
quia venit dies tuus,
tempus visitationis tuæ.
</vers>
    <vers num="32"> Et cadet Superbia et corruet,
et non erit qui suscitet eam;
et succendam ignem in urbibus eius,
et devorabit omnia in circuitu eius ».
</vers>
    <vers num="33"> Hæc dicit Dominus exercituum:
« Calumniam sustinent filii Israel et filii Iudæ simul;
omnes, qui ceperunt eos, tenent, nolunt dimittere eos.
</vers>
    <vers num="34"> Redemptor eorum fortis, Dominus
exercituum nomen eius, iudicio defendet causam eorum, ut quietem
det terræ et conturbet habitatores Babylonis.
</vers>
    <vers num="35"> Gladius ad Chaldæos,
ait Dominus,
et ad habitatores Babylonis
et ad principes et ad sapientes eius!
</vers>
    <vers num="36"> Gladius ad divinos eius, qui stulti
erunt!
Gladius ad fortes illius, qui timebunt!
</vers>
    <vers num="37"> Gladius ad equos eius et ad currus
eius
et ad omne vulgus, quod est in medio eius;
et erunt quasi mulieres!
Gladius ad thesauros eius, qui diripientur!
</vers>
    <vers num="38"> Siccitas super aquas eius erit, et
arescent,
quia terra sculptilium est,
et in portentis insaniunt.
</vers>
    <vers num="39"> Propterea habitabunt dracones cum
thoibus, et habitabunt in ea struthiones; et non inhabitabitur
ultra usque in sempiternum nec exstruetur usque ad generationem et
generationem.
</vers>
    <vers num="40"> Sicut subvertit Deus Sodomam et
Gomorram et vicinas eius, ait Dominus, non habitabit ibi vir, et
non peregrinabitur in ea filius hominis.
</vers>
    <vers num="41"> Ecce populus venit ab aquilone, et
gens magna et reges multi consurgent a finibus terræ.
</vers>
    <vers num="42"> Arcum et acinacem apprehendent,
crudeles sunt et immisericordes; vox eorum quasi mare sonabit, et
super equos ascendent sicut vir paratus ad prœlium contra te,
filia Babylon.
</vers>
    <vers num="43"> Audivit rex Babylonis famam eorum,
et dissolutæ sunt manus eius; angustia apprehendit eum, dolor
quasi parturientem.
</vers>
    <vers num="44"> Ecce quasi leo ascendet de silva
condensa Iordanis ad prata semper virentia, quia subito currere
faciam eos ex illa et, qui erit electus, illum præponam ei. Quis
enim similis mei? Et quis vocabit me in iudicium? Et quis est iste
pastor, qui resistat vultui meo? ».
</vers>
    <vers num="45"> Propterea audite consilium Domini,
quod mente concepit adversum Babylonem, et cogitationes eius, quas
cogitavit super terram Chaldæorum: certe abstrahent parvulos
gregis, certe desolabuntur super eos pascua eorum.
</vers>
    <vers num="46"> A voce captivitatis Babylonis
commota est terra, et clamor inter gentes auditus est.</vers>
  </cap>
  <subtitulum>Capitulum 51</subtitulum>
  <cap num="51">
    <vers num="1"> Hæc dicit Dominus:
« Ecce ego suscitabo super Babylonem
et super habitatores Chaldææ
quasi ventum pestilentem;
</vers>
    <vers num="2"> et mittam in Babylonem
ventilatores,
et ventilabunt eam
et demolientur terram eius,
quoniam venerunt super eam undique
in die afflictionis.
</vers>
    <vers num="3"> Non tendat, qui tendit arcum
suum,
et non ascendat loricatus;
nolite parcere iuvenibus eius,
interficite omnem militiam eius ».
</vers>
    <vers num="4"> Et cadent interfecti in terra
Chaldæorum
et vulnerati in plateis eius,
</vers>
    <vers num="5"> quoniam non est viduatus Israel et
Iuda
a Deo suo, Domino exercituum;
terra autem eorum repleta est delicto
in conspectu Sancti Israel.
</vers>
    <vers num="6"> Fugite de medio Babylonis,
et salvet unusquisque animam suam;
nolite perire in pœna eius,
quoniam tempus ultionis est Domino:
vicissitudinem ipse retribuet ei.
</vers>
    <vers num="7"> Calix aureus Babylon in manu
Domini
inebrians omnem terram;
de vino eius biberunt gentes
et ideo insaniunt.
</vers>
    <vers num="8"> Subito cecidit Babylon et contrita
est.
Ululate super eam;
tollite resinam ad dolorem eius,
si forte sanetur.
</vers>
    <vers num="9"> « Curavimus Babylonem,
et non est sanata.
Derelinquite eam,
et eamus unusquisque in terram suam,
quoniam pervenit usque ad cælos iudicium eius
et elevatum est usque ad nubes.
</vers>
    <vers num="10"> Protulit Dominus iustitias
nostras;
venite, et narremus in Sion
opus Domini Dei nostri ».
</vers>
    <vers num="11"> Acuite sagittas, implete
pharetras;
suscitavit Dominus spiritum regum Medorum,
et contra Babylonem mens eius est, ut perdat eam,
quoniam ultio Domini
est ultio templi sui.
</vers>
    <vers num="12"> Super muros Babylonis levate
signum,
augete custodiam,
ponite custodes, præparate insidias,
quia cogitavit Dominus,
et facit quæcumque locutus est
contra habitatores Babylonis.
</vers>
    <vers num="13"> Quæ habitas super aquas multas,
locuples in thesauris,
venit finis tuus,
pedalis præcisionis tuæ.
</vers>
    <vers num="14"> Iuravit Dominus exercituum per
animam suam:
« Quoniam, etsi replevero te hominibus quasi brucho,
super te celeuma cantabitur ».
</vers>
    <vers num="15"> Qui fecit terram in fortitudine
sua,
præparavit orbem in sapientia sua et prudentia sua extendit
cælos;
</vers>
    <vers num="16"> dante eo vocem, multiplicantur aquæ
in cælo;
qui levat nubes ab extremo terræ,
fulgura in pluviam facit
et producit ventum de thesauris suis.
</vers>
    <vers num="17"> Stultus factus est omnis homo,
absque scientia;
confusus est omnis conflator in sculptili,
quia mendax conflatio eius,
nec est spiritus in eis.
</vers>
    <vers num="18"> Vana sunt opera et risu digna,
in tempore visitationis suæ peribunt.
</vers>
    <vers num="19"> Non sicut hæc pars Iacob,
quia, qui fecit omnia, ipse est,
et Israel tribus hereditatis eius:
Dominus exercituum nomen eius.
</vers>
    <vers num="20"> « Malleus tu mihi, vas
belli:
et ego collisi in te gentes
et dispersi in te regna
</vers>
    <vers num="21"> et collisi in te equum et equitem
eius
et collisi in te currum et ascensorem eius
</vers>
    <vers num="22"> et collisi in te virum et
mulierem
et collisi in te senem et puerum
et collisi in te iuvenem et virginem
</vers>
    <vers num="23"> et collisi in te pastorem et gregem
eius
et collisi in te agricolam et iugales eius
et collisi in te duces et magistratus.
</vers>
    <vers num="24"> Et reddam Babyloni et cunctis
habitatoribus Chaldææ omne malum suum, quod fecerunt in Sion in
oculis vestris, ait Dominus.
</vers>
    <vers num="25"> Ecce ego ad te, mons pestifer,
ait Dominus,
qui corrumpis universam terram;
et extendam manum meam super te
et evolvam te de petris
et dabo te in montem combustionis.
</vers>
    <vers num="26"> Et non tollent de te lapidem in
angulum
et lapidem in fundamenta,
sed perditus in æternum eris »,
ait Dominus.
</vers>
    <vers num="27"> Levate signum in terra,
clangite bucina in gentibus,
sanctificate super eam gentes,
vocate contra illam regna
Ararat, Menni et Aschenez.
Constituite super eam scribas,
adducite equos quasi bruchum aculeatum.
</vers>
    <vers num="28"> Sanctificate contra eam gentes,
reges Mediæ, duces eius et universos magistratus eius cunctamque
terram potestatis eius.
</vers>
    <vers num="29"> Et commovebitur terra et
conturbabitur,
quia impletur contra Babylonem cogitatio Domini,
ut ponat terram Babylonis
desertam et inhabitabilem.
</vers>
    <vers num="30"> Cessaverunt fortes Babylonis a
prœlio,
habitaverunt in præsidiis;
devoratum est robur eorum,
et facti sunt quasi mulieres;
incensa sunt tabernacula eius,
contriti sunt vectes eius.
</vers>
    <vers num="31"> Currens obviam currenti veniet,
et nuntius obvius nuntianti,
ut annuntiet regi Babylonis
quia capta est civitas eius
a summo usque ad summum.
</vers>
    <vers num="32"> Et vada præoccupata sunt,
et paludes incensæ sunt igni;
et viri bellatores conturbati sunt.
</vers>
    <vers num="33"> Quia hæc dicit Dominus exercituum,
Deus Israel:
« Filia Babylonis quasi area tempore trituræ eius;
adhuc modicum, et veniet tempus messionis eius ».
</vers>
    <vers num="34"> « Comedit me, devoravit
me Nabuchodonosor;
rex Babylonis reddidit me quasi vas inane,
absorbuit me quasi draco,
replevit ventrem suum deliciis meis et eiecit me ».
</vers>
    <vers num="35"> « Iniquitas adversum me
et caro mea super Babylonem! »,
dicit habitatio Sion.
« Et sanguis meus super habitatores
Chaldææ! »,
dicit Ierusalem.
</vers>
    <vers num="36"> Propterea hæc dicit Dominus:
« Ecce ego iudicabo causam tuam
et ulciscar ultionem tuam
et desertum faciam mare eius
et siccabo venam eius;
</vers>
    <vers num="37"> et erit Babylon in tumulos,
habitatio thoum,
stupor et sibilus,
eo quod non sit habitator.
</vers>
    <vers num="38"> Simul ut leones rugient,
frement veluti catuli leonum.
</vers>
    <vers num="39"> In calore eorum ponam potus
eorum
et inebriabo eos, ut sopiantur
et dormiant somnum sempiternum et non consurgant,
dicit Dominus.
</vers>
    <vers num="40"> Deducam eos quasi agnos ad
victimam,
quasi arietes cum hædis ».
</vers>
    <vers num="41"> Quomodo capta est Babel,
et comprehensa est gloria universæ terræ?
Quomodo facta est in stuporem
Babylon inter gentes?
</vers>
    <vers num="42"> Ascendit super Babylonem mare,
multitudine fluctuum eius operta est.
</vers>
    <vers num="43"> Factæ sunt civitates eius in
stuporem,
terra inhabitabilis et deserta,
terra, in qua nullus habitet,
nec transeat per eam filius hominis.
</vers>
    <vers num="44"> « Et visitabo super Bel
in Babylone
et eiciam, quod absorbuerat, de ore eius;
et non confluent ad eum ultra gentes,
siquidem et murus Babylonis corruet.
</vers>
    <vers num="45"> Egredimini de medio eius, populus
meus,
ut salvet unusquisque animam suam
ab ira furoris Domini.
</vers>
    <vers num="46"> Et ne forte mollescat cor vestrum,
et timeatis auditum, qui audietur in terra; et veniet in anno
auditio, et post hunc annum auditio, et iniquitas in terra, et
dominator super dominatorem.
</vers>
    <vers num="47"> Propterea ecce dies veniunt, et
visitabo super sculptilia Babylonis, et omnis terra eius
confundetur, et universi interfecti eius cadent in medio eius.
</vers>
    <vers num="48"> Et laudabunt super Babylonem cæli
et terra et omnia, quæ in eis sunt, quia ab aquilone venient ei
prædones, ait Dominus.
</vers>
    <vers num="49"> Et Babylon cadet, occisi in Israel,
sicut pro Babylone ceciderunt occisi universæ terræ.
</vers>
    <vers num="50"> Qui fugistis gladium, ite, nolite
stare; recordamini procul Domini, et Ierusalem ascendat super cor
vestrum.
</vers>
    <vers num="51"> “Confusi sumus, quoniam
audivimus opprobrium; operuit ignominia facies nostras, quia
venerunt alieni super sanctificationem domus Domini”.
</vers>
    <vers num="52"> Propterea ecce dies veniunt, ait
Dominus, et visitabo super sculptilia eius, et in omni terra eius
gemet vulneratus.
</vers>
    <vers num="53"> Si ascenderit Babylon in cælum et
firmaverit in excelso robur suum, a me venient vastatores
eius », ait Dominus.
</vers>
    <vers num="54"> Vox clamoris de Babylone et
contritio magna de terra Chaldæorum, </vers>
    <vers num="55"> quoniam vastavit Dominus Babylonem et perdidit
ex ea vocem magnam; et sonabunt fluctus eorum quasi aquæ multæ,
dedit sonitum vox eorum.
</vers>
    <vers num="56"> Quia venit super eam, id est super
Babylonem, prædo; et apprehensi sunt fortes eius, et fractus est
arcus eorum, quia Deus ultor Dominus reddens retribuet.
</vers>
    <vers num="57"> « Et inebriabo principes
eius et sapientes eius et duces eius et magistratus eius et fortes
eius; et dormient somnum sempiternum et non
expergiscentur », ait rex, Dominus exercituum nomen
eius.
</vers>
    <vers num="58"> Hæc dicit Dominus exercituum:
« Murus Babylonis ille latissimus funditus
suffodietur,
et portæ eius excelsæ igni comburentur;
et laboraverunt populi pro nihilo,
et gentes pro igni lassatæ sunt ».
</vers>
    <vers num="59"> Verbum, quod præcepit Ieremias
propheta Saraiæ filio Neriæ filii Maasiæ, cum pergeret cum
Sedecia rege Iudæ in Babylonem in anno quarto regni eius; Saraias
autem erat princeps, qui mansionibus præerat.
</vers>
    <vers num="60"> Et scripsit Ieremias omne malum,
quod venturum erat super Babylonem, in libro uno, omnia verba hæc,
quæ scripta sunt contra Babylonem.
</vers>
    <vers num="61"> Et dixit Ieremias ad Saraiam:
« Cum veneris in Babylonem et videris et legeris omnia
verba hæc,
</vers>
    <vers num="62"> dices: “Domine, tu locutus es
contra locum istum, ut disperderes eum, ne sit qui in eo habitet ab
homine usque ad pecus, et ut sit perpetua solitudo”.
</vers>
    <vers num="63"> Cumque compleveris legere librum
istum, ligabis ad eum lapidem et proicies illum in medium
Euphraten
</vers>
    <vers num="64"> et dices: “Sic submergetur
Babylon et non consurget a facie afflictionis, quam ego adduco
super eam, et dissolvetur” ».
Hucusque verba Ieremiæ.</vers>
  </cap>
  <subtitulum>Capitulum 52</subtitulum>
  <cap num="52">
    <vers num="1"> Filius viginti et unius anni erat
Sedecias, cum regnare cœpisset, et undecim annis regnavit in
Ierusalem; et nomen matris eius Amital filia Ieremiæ de Lobna.
</vers>
    <vers num="2"> Et fecit malum in oculis Domini iuxta
omnia, quæ fecerat Ioachim,
</vers>
    <vers num="3"> quoniam furor Domini erat in
Ierusalem et in Iuda, usquequo proiceret eos a facie sua.
Et recessit Sedecias a rege Babylonis.
</vers>
    <vers num="4"> Factum est autem in anno nono regni
eius, in mense decimo decima mensis, venit Nabuchodonosor rex
Babylonis, ipse et omnis exercitus eius, adversus Ierusalem; et
obsederunt eam et ædificaverunt contra eam munitiones in
circuitu.
</vers>
    <vers num="5"> Et fuit civitas obsessa usque ad
undecimum annum regis Sedeciæ.
</vers>
    <vers num="6"> Mense autem quarto, nona mensis,
obtinuit fames in civitate, et non erant alimenta populo
terræ.
</vers>
    <vers num="7"> Et dirupta est civitas, et omnes viri
bellatores fugerunt exieruntque de civitate nocte per viam portæ,
quæ est inter duos muros et ducit ad hortum regis, Chaldæis
obsidentibus urbem in gyro, et abierunt per viam, quæ ducit in
Arabam.
</vers>
    <vers num="8"> Persecutus est autem Chaldæorum
exercitus regem, et apprehenderunt Sedeciam in campestribus
Iericho, et omnis comitatus eius diffugit ab eo.
</vers>
    <vers num="9"> Cumque comprehendissent regem,
adduxerunt eum ad regem Babylonis in Rebla, quæ est in terra
Emath; et locutus est ad eum iudicia.
</vers>
    <vers num="10"> Et iugulavit rex Babylonis filios
Sedeciæ in oculis eius, sed et omnes principes Iudæ occidit in
Rebla;
</vers>
    <vers num="11"> et oculos Sedeciæ eruit et vinxit
eum compedibus et adduxit eum rex Babylonis in Babylonem et posuit
eum in domo carceris usque ad diem mortis eius.
</vers>
    <vers num="12"> In mense autem quinto, decima
mensis, ipse est annus nonus decimus Nabuchodonosor regis
Babylonis, venit Nabuzardan princeps satellitum, qui stabat coram
rege Babylonis, in Ierusalem.
</vers>
    <vers num="13"> Et incendit domum Domini et domum
regis; et omnes domos Ierusalem et omnem domum magnam igni
combussit;
</vers>
    <vers num="14"> et totum murum Ierusalem per
circuitum destruxit cunctus exercitus Chaldæorum, qui erat cum
magistro satellitum.
</vers>
    <vers num="15"> De pauperibus autem populi et de
reliquo vulgo, quod remanserat in civitate, et de perfugis, qui
transfugerant ad regem Babylonis, et superfluos artificum
transtulit Nabuzardan princeps satellitum.
</vers>
    <vers num="16"> De pauperibus vero terræ reliquit
Nabuzardan princeps satellitum in vinitores et in agricolas.
</vers>
    <vers num="17"> Columnas quoqueaereas, quæ erant
in domo Domini, et bases et mareaereum, quod erat in domo Domini,
confregerunt Chaldæi et tulerunt omne æs eorum in Babylonem.
</vers>
    <vers num="18"> Et lebetes et vatilla et cultros et
phialas et mortariola et omnia vasaaerea, quæ in ministerio
fuerant, tulerunt;
</vers>
    <vers num="19"> et pelves et thymiamateria et
phialas et lebetes et candelabra et mortaria et cyathos, quotquot
aurea aurea, et quotquot argentea argentea, tulit magister
satellitum;
</vers>
    <vers num="20"> columnas duas et mare unum et
vitulos duodecimaereos, qui erant subtus basi, quam fecerat rex
Salomon domui Domini. Non erat pondus æris omnium horum
vasorum.
</vers>
    <vers num="21"> De columnis autem, decem et octo
cubiti altitudinis erant in columna una, et funiculus duodecim
cubitorum circuibat eam; porro grossitudo eius quattuor digitorum,
et intrinsecus cava erat.
</vers>
    <vers num="22"> Et capitella super utramqueaerea:
altitudo capitelli unius quinque cubitorum, et retiacula et
malogranata super capitellum in circuitu omniaaerea; similiter
columnæ secundæ.
</vers>
    <vers num="23"> Et malogranata nonaginta sex
dependentia; omnia malogranata centum super retiacula in
circuitu.
</vers>
    <vers num="24"> Et tulit magister satellitum Saraiam
sacerdotem primum et Sophoniam sacerdotem secundum et tres custodes
vestibuli.
</vers>
    <vers num="25"> Et de civitate tulit eunuchum unum,
qui erat præpositus super viros bellatores, et septem viros de
his, qui videbant faciem regis, qui inventi sunt in civitate, et
scribam principis militum, qui ex populo terræ probabat tirones,
et sexaginta viros de populo terræ, qui inventi sunt in medio
civitatis.
</vers>
    <vers num="26"> Tulit autem eos Nabuzardan magister
satellitum et duxit eos ad regem Babylonis in Rebla;
</vers>
    <vers num="27"> et percussit eos rex Babylonis et
interfecit eos in Rebla in terra Emath. Et translatus est Iuda de
terra sua.
</vers>
    <vers num="28"> Iste est populus, quem transtulit
Nabuchodonosor: in anno septimo, Iudæos tria millia et viginti
tres;
</vers>
    <vers num="29"> in anno octavo decimo Nabuchodonosor
de Ierusalem animas octingentas triginta duas;
</vers>
    <vers num="30"> in anno vicesimo tertio
Nabuchodonosor transtulit Nabuzardan magister satellitum animas
Iudæorum septingentas quadraginta quinque; omnes ergo animæ
quattuor milia sescentæ.
</vers>
    <vers num="31"> Et factum est in tricesimo septimo
anno transmigrationis Ioachin regis Iudæ, duodecimo mense vicesima
quinta mensis, elevavit Evilmerodach rex Babylonis, ipso anno regni
sui, caput Ioachin regis Iudæ; et eduxit eum de domo carceris.
</vers>
    <vers num="32"> Et locutus est cum eo bona et posuit
thronum eius super thronos regum, qui erant secum in Babylone.
</vers>
    <vers num="33"> Et mutavit vestimenta carceris eius,
et comedebat panem coram eo semper cunctis diebus vitæ suæ.
</vers>
    <vers num="34"> Et cibaria eius, cibaria perpetua
dabantur ei a rege Babylonis statuta per singulos dies, usque ad
diem mortis suæ, cunctis diebus vitæ eius.</vers>
  </cap>
</romanliturgy>
