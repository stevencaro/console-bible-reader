<?xml version="1.0" encoding="utf-8"?>
<romanliturgy lingua="la" elibro="ioel">
  <titulum>Prophetia Ioel</titulum>
  <subtitulum>Capitulum 1</subtitulum>
  <cap num="1">
    <vers num="1"> Verbum Domini, quod factum est ad
Ioel filium Phatuel.
</vers>
    <vers num="2"> Audite hoc, senes,
et auribus percipite, omnes habitatores terræ,
si factum est istud in diebus vestris
aut in diebus patrum vestrorum.
</vers>
    <vers num="3"> Super hoc filiis vestris narrate,
et filii vestri filiis suis,
et filii eorum generationi alteræ.
</vers>
    <vers num="4"> Residuum erucæ comedit locusta,
et residuum locustæ comedit bruchus,
et residuum bruchi comedit gryllus.
</vers>
    <vers num="5"> Expergiscimini, ebrii, et flete,
et ululate, omnes, qui bibitis vinum,
propter mustum,
quoniam periit ab ore vestro.
</vers>
    <vers num="6"> Gens enim ascendit super terram
meam
fortis et innumerabilis;
dentes eius ut dentes leonis,
et molares leænæ sunt ei.
</vers>
    <vers num="7"> Posuit vineam meam in desertum
et ficum meam in lignum confractum;
nudans spoliavit eam et proiecit,
albi facti sunt rami eius.
</vers>
    <vers num="8"> Plange, quasi virgo accincta
sacco
super virum pubertatis suæ.
</vers>
    <vers num="9"> Periit oblatio et libatio
de domo Domini;
luxerunt sacerdotes
ministri Domini.
</vers>
    <vers num="10"> Depopulata est regio;
luxit humus,
quoniam devastatum est triticum,
defecit mustum,
elanguit oleum.
</vers>
    <vers num="11"> Confundemini, agricolæ,
ululate, vinitores,
super frumento et hordeo,
quia periit messis agri.
</vers>
    <vers num="12"> Vinea exaruit,
et ficus elanguit,
malogranatum et palma et malum
et omnia ligna agri aruerunt,
quia evanuit gaudium
a filiis hominum.
</vers>
    <vers num="13"> Accingite vos et plangite,
sacerdotes;
ululate, ministri altaris.
Ingredimini, cubate in sacco,
ministri Dei mei,
quoniam interiit de domo Dei vestri
oblatio et libatio.
</vers>
    <vers num="14"> Sanctificate ieiunium,
vocate cœtum,
congregate senes,
omnes habitatores terræ
in domum Dei vestri,
et clamate ad Dominum:
</vers>
    <vers num="15"> « Heu diei!
Quia prope est dies Domini,
et quasi vastitas a potente veniet.
</vers>
    <vers num="16"> Numquid non coram oculis vestris
alimenta perierunt,
de domo Dei nostri
lætitia et exsultatio?”.
</vers>
    <vers num="17"> Computruerunt semina
subtus glebas suas,
demolita sunt horrea,
dissipatæ sunt apothecæ,
eo quod exaruit triticum.
</vers>
    <vers num="18"> Quid ingemuit animal,
perterrita sunt armenta boum,
quia non est pascua eis?
Sed et greges pecorum disperierunt.
</vers>
    <vers num="19"> Ad te, Domine, clamo,
quia ignis comedit
pascua deserti,
et flamma succendit
omnia ligna agri.
</vers>
    <vers num="20"> Sed et bestiæ agri
suspirant ad te,
quoniam exsiccati sunt fontes aquarum,
et ignis devoravit
pascua deserti.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Canite tuba in Sion,
ululate in monte sancto meo;
conturbentur omnes habitatores terræ,
quia venit dies Domini,
quia prope est.
</vers>
    <vers num="2"> Dies tenebrarum et caliginis,
dies nubis et turbinis;
quasi aurora expansa super montes
populus multus et fortis:
similis ei non fuit a principio,
et post eum non erit
usque in annos generationis et generationis.
</vers>
    <vers num="3"> Ante faciem eius ignis vorat,
et post eum exurit flamma.
Quasi hortus Eden terra coram eo,
et post eum solitudo deserti;
neque est quod effugiat eum.
</vers>
    <vers num="4"> Quasi aspectus equorum aspectus
eorum,
et quasi equites sic current.
</vers>
    <vers num="5"> Sicut sonitus quadrigarum
super capita montium exsiliunt,
sicut sonitus flammæ ignis
devorantis stipulam,
velut populus fortis
præparatus ad prœlium.
</vers>
    <vers num="6"> A facie eius cruciabuntur populi,
omnes vultus candentes.
</vers>
    <vers num="7"> Sicut fortes currunt,
quasi viri bellatores ascendunt murum;
unusquisque in viis suis graditur,
et non declinant a semitis suis.
</vers>
    <vers num="8"> Unusquisque fratrem suum non
coarctat,
singuli in calle suo ambulant,
per media tela prorumpunt
sine intermissione.
</vers>
    <vers num="9"> Urbem ingrediuntur,
in murum discurrunt,
domos conscendunt,
per fenestras intrant quasi fur.
</vers>
    <vers num="10"> A facie eius contremuit terra,
moti sunt cæli,
sol et luna obtenebrati sunt,
et stellæ retraxerunt splendorem suum.
</vers>
    <vers num="11"> Et Dominus dedit vocem suam ante
faciem exercitus sui,
quia multa sunt nimis castra eius,
quia fortia et facientia verbum eius;
magnus enim dies Domini
et terribilis valde, et quis sustinebit eum?
</vers>
    <vers num="12"> « Nunc ergo,
dicit Dominus,
convertimini ad me in toto corde vestro,
in ieiunio et in fletu et in planctu;
</vers>
    <vers num="13"> et scindite corda vestra et non
vestimenta vestra,
et convertimini ad Dominum Deum vestrum,
quia benignus et misericors est,
patiens et multæ misericordiæ
et placabilis super malitia ».
</vers>
    <vers num="14"> Quis scit, si convertatur et
ignoscat
et relinquat post se benedictionem,
oblationem et libationem
Domino Deo vestro?
</vers>
    <vers num="15"> Canite tuba in Sion,
sanctificate ieiunium, vocate cœtum;
congregate populum, sanctificate conventum,
coadunate senes,
</vers>
    <vers num="16"> congregate parvulos et sugentes
ubera,
egrediatur sponsus de cubili suo,
et sponsa de thalamo suo.
</vers>
    <vers num="17"> Inter vestibulum et altare
plorent
sacerdotes ministri Domini
et dicant: “Parce, Domine, populo tuo
et ne des hereditatem tuam in opprobrium,
ut dominentur eis nationes ».
Quare dicent in populis:
« Ubi est Deus eorum »?
</vers>
    <vers num="18"> Zelatus est Dominus terram suam
et pepercit populo suo.
</vers>
    <vers num="19"> Et respondit Dominus et dixit populo
suo:
« Ecce ego mittam vobis
frumentum et vinum et oleum,
et replebimini eis;
et non dabo vos ultra
opprobrium in gentibus.
</vers>
    <vers num="20"> Et eum, qui ab aquilone est,
procul faciam a vobis
et expellam eum in terram
inviam et desertam:
facies eius contra mare orientale,
et extremum eius ad mare occidentale;
et ascendet fœtor eius,
et ascendet putredo eius,
quia magna operatus est.
</vers>
    <vers num="21"> Noli timere, terra;
exsulta et lætare,
quoniam magna Dominus operatus est.
</vers>
    <vers num="22"> Nolite timere, animalia
regionis,
quia germinaverunt pascua deserti,
quia lignum attulit fructum suum,
ficus et vinea dederunt divitias suas.
</vers>
    <vers num="23"> Et, filii Sion, exsultate
et lætamini in Domino Deo vestro,
quia dedit vobis
pluviam iustitiæ
et descendere fecit ad vos
imbrem matutinum et serotinum sicut prius.
</vers>
    <vers num="24"> Et implebuntur areæ frumento,
et redundabunt torcularia
vino et oleo;
</vers>
    <vers num="25"> et reddam vobis annos,
quos comedit locusta, bruchus
et gryllus et eruca,
exercitus meus magnus,
quem misi in vos.
</vers>
    <vers num="26"> Et comedetis vescentes et
saturabimini
et laudabitis nomen Domini Dei vestri,
qui mirabilia fecit vobiscum;
et non confundetur populus meus in sempiternum.
</vers>
    <vers num="27"> Et scietis quia in medio Israel ego
sum,
et ego Dominus Deus vester,
et non est amplius;
et non confundetur populus meus in æternum ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et erit post hæc:
effundam spiritum meum super omnem carnem,
et prophetabunt filii vestri et filiæ vestræ,
senes vestri somnia somniabunt,
et iuvenes vestri visiones videbunt;
</vers>
    <vers num="2"> sed et super servos meos et
ancillas
in diebus illis effundam spiritum meum.
</vers>
    <vers num="3"> Et dabo prodigia in cælo et in
terra,
sanguinem et ignem et columnas fumi;
</vers>
    <vers num="4"> sol convertetur in tenebras,
et luna in sanguinem,
antequam veniat dies Domini
magnus et horribilis.
</vers>
    <vers num="5"> Et erit:
omnis, qui invocaverit nomen Domini, salvus erit,
quia in monte Sion et in Ierusalem
erit salvatio, sicut dixit Dominus,
et in residuis, quos Dominus vocaverit.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Quia ecce in diebus illis
et in tempore illo,
cum convertero sortem
Iudæ et Ierusalem,
</vers>
    <vers num="2"> congregabo omnes gentes
et deducam eas in vallem Iosaphat
et disceptabo cum eis ibi
super populo meo et hereditate mea Israel,
quos disperserunt in nationibus,
et terram meam diviserunt.
</vers>
    <vers num="3"> Et super populum meum miserunt
sortem;
et dederunt puerum pro meretrice
et puellam vendiderunt pro vino, ut biberent.
</vers>
    <vers num="4"> Verum quid vobis et mihi, Tyrus et
Sidon et omnes termini Philisthææ? Numquid ultionem vos reddetis
mihi? Et si ulciscimini vos contra me, cito velociter reddam
ultionem vestram super caput vestrum.
</vers>
    <vers num="5"> Argentum enim meum et aurum tulistis
et pretiosa bona mea intulistis in delubra vestra.
</vers>
    <vers num="6"> Et filios Iudæ et filios Ierusalem
vendidistis filiis Græcorum, ut longe faceretis eos de finibus
suis.
</vers>
    <vers num="7"> Ecce ego suscitabo eos de loco, in
quo vendidistis eos, et reddam ultionem vestram in caput
vestrum.
</vers>
    <vers num="8"> Et vendam filios vestros et filias
vestras in manibus filiorum Iudæ; et venumdabunt eos Sabæis,
genti longinquæ, quia Dominus locutus est.
</vers>
    <vers num="9"> Clamate hoc in gentibus,
sanctificate bellum,
suscitate robustos;
accedant, ascendant
omnes viri bellatores.
</vers>
    <vers num="10"> Concidite vomeres vestros in
gladios
et falces vestras in lanceas;
infirmus dicat:
« Fortis ego sum ».
</vers>
    <vers num="11"> Erumpite et venite,
omnes gentes de circuitu,
et congregamini ibi!
Deduc, Domine, robustos tuos!
</vers>
    <vers num="12"> Consurgant et ascendant gentes
in vallem Iosaphat,
quia ibi sedebo, ut iudicem
omnes gentes in circuitu.
</vers>
    <vers num="13"> Mittite falces,
quoniam maturavit messis;
venite et premite,
quia plenum est torcular:
exuberant torcularia,
quia magna est malitia eorum.
</vers>
    <vers num="14"> Populi, populi
in valle Decisionis,
quia iuxta est dies Domini
in valle Decisionis.
</vers>
    <vers num="15"> Sol et luna obtenebrati sunt,
et stellæ retraxerunt splendorem suum.
</vers>
    <vers num="16"> Et Dominus de Sion rugiet
et de Ierusalem dabit vocem suam;
et movebuntur cæli et terra,
et Dominus refugium populo suo
et fortitudo filiis Israel.
</vers>
    <vers num="17"> Et scietis quia ego Dominus Deus
vester
habitans in Sion monte sancto meo;
et erit Ierusalem locus sanctus,
et alieni non transibunt per eam amplius.
</vers>
    <vers num="18"> Et erit in die illa:
stillabunt montes mustum,
et colles fluent lacte;
et per omnes rivos Iudæ ibunt aquæ,
et fons de domo Domini egredietur
et irrigabit torrentem Settim.
</vers>
    <vers num="19"> Ægyptus in desolationem erit,
et Idumæa in desertum desolationis,
pro eo quod inique egerint in filios Iudæ
et effuderint sanguinem innocentem in terra eorum.
</vers>
    <vers num="20"> Et Iuda in æternum habitabitur,
et Ierusalem in generationem et generationem;
</vers>
    <vers num="21"> et vindicabo sanguinem eorum, quem
non relinquam impunitum;
et Dominus commoratur in Sion.</vers>
  </cap>
</romanliturgy>
