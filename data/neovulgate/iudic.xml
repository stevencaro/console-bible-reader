<?xml version="1.0" encoding="utf-8"?>
<romanliturgy lingua="la" elibro="iudic">
  <titulum>Liber Iudicum</titulum>
  <subtitulum>Capitulum 1</subtitulum>
  <cap num="1">
    <vers num="1"> Post mortem Iosue consuluerunt
filii Israel Dominum dicentes: « Quis nostrum primus
ascendet ad Chananæum ad pugnandum contra eum? ».
</vers>
    <vers num="2"> Dixitque Dominus: « Iudas
ascendet: ecce tradidi terram in manus eius ».
</vers>
    <vers num="3"> Et ait Iudas Simeoni fratri suo:
« Ascende mecum in sorte mea, et pugnemus contra
Chananæum, et ego pergam tecum in sorte tua ». Et abiit
cum eo Simeon.
</vers>
    <vers num="4"> Ascenditque Iudas, et tradidit
Dominus Chananæum ac Pherezæum in manus eorum, et percusserunt in
Bezec decem milia virorum.
</vers>
    <vers num="5"> Inveneruntque Adonibezec in Bezec et
pugnaverunt contra eum ac percusserunt Chananæum et
Pherezæum.
</vers>
    <vers num="6"> Fugit autem Adonibezec, quem
persecuti comprehenderunt, cæsis pollicibus manuum eius ac
pedum.
</vers>
    <vers num="7"> Dixitque Adonibezec:
« Septuaginta reges, amputatis manuum ac pedum
pollicibus, colligebant sub mensa mea ciborum reliquias. Sicut
feci, ita reddidit mihi Deus ». Adduxeruntque eum in
Ierusalem, et ibi mortuus est.
</vers>
    <vers num="8"> Oppugnantes ergo filii Iudæ
Ierusalem ceperunt eam; et percusserunt in ore gladii tradentes
incendio civitatem.
</vers>
    <vers num="9"> Et postea descendentes pugnaverunt
contra Chananæum, qui habitabat in montanis et in Nageb et in
Sephela.
</vers>
    <vers num="10"> Pergensque Iuda contra Chananæum,
qui habitabat in Hebron, cui nomen fuit antiquitus Cariatharbe,
percussit Sesai et Ahiman et Tholmai.
</vers>
    <vers num="11"> Atque inde profectus abiit ad
habitatores Dabir, cuius nomen vetus erat Cariathsepher (id est
civitas Litterarum).
</vers>
    <vers num="12"> Dixitque Chaleb: « Qui
percusserit Cariathsepher et ceperit eam, dabo ei Axam filiam meam
uxorem ».
</vers>
    <vers num="13"> Cumque cepisset eam Othoniel filius
Cenez frater Chaleb minor, dedit ei Axam filiam suam coniugem.
</vers>
    <vers num="14"> Quæ cum veniret, incitavit eum, ut
peteret a patre suo agrum. Demisit ergo se de asino, et dixit ei
Chaleb: « Quid habes? ».
</vers>
    <vers num="15"> At illa respondit: « Da
mihi benedictionem; quia terram arentem dedisti mihi, da et
irriguam aquis ». Dedit ergo ei Chaleb irriguum superius
et irriguum inferius.
</vers>
    <vers num="16"> Filii autem Hobab Cinæi cognati
Moysi ascenderunt de civitate Palmarum cum filiis Iudæ in desertum
Iudæ, quod est ad meridiem Arad, et habitaverunt cum
Amalecitis.
</vers>
    <vers num="17"> Abiit autem Iudas cum Simeone fratre
suo et percusserunt simul Chananæum, qui habitabat in Sephath, et
percusserunt urbem anathemate. Vocatumque est nomen eius Horma (id
est Anathema).
</vers>
    <vers num="18"> Cepitque Iudas Gazam cum finibus
suis et Ascalonem atque Accaron cum terminis suis.
</vers>
    <vers num="19"> Fuitque Dominus cum Iuda, et montana
possedit; nec potuit expellere habitatores vallis, quia falcatis
curribus abundabant.
</vers>
    <vers num="20"> Dederuntque Chaleb Hebron, sicut
dixerat Moyses, qui expulit ex ea tres filios Enac.
</vers>
    <vers num="21"> Iebusæum autem habitatorem
Ierusalem non expulerunt filii Beniamin, habitavitque Iebusæus cum
filiis Beniamin in Ierusalem usque in præsentem diem.
</vers>
    <vers num="22"> Domus quoque Ioseph ascendit Bethel,
fuitque Dominus cum eis.
</vers>
    <vers num="23"> Nam, cum explorarent urbem, quæ
prius Luza vocabatur,
</vers>
    <vers num="24"> viderunt custodes hominem
egredientem de civitate dixeruntque ad eum: « Ostende
nobis introitum civitatis, et faciemus tecum
misericordiam ».
</vers>
    <vers num="25"> Qui cum ostendisset eis,
percusserunt urbem in ore gladii; hominem autem illum et omnem
cognationem eius dimiserunt.
</vers>
    <vers num="26"> Qui dimissus abiit in terram Hetthim
et ædificavit ibi civitatem vocavitque eam Luzam, quæ ita
appellatur usque in præsentem diem.
</vers>
    <vers num="27"> Manasses quoque non occupavit
Bethsan et Thanach cum viculis suis nec expulit habitatores Dor et
Ieblaam et Mageddo cum viculis suis; mansitque Chananæus in terra
hac.
</vers>
    <vers num="28"> Postquam autem confortatus est
Israel, fecit eos tributarios et expellere noluit.
</vers>
    <vers num="29"> Ephraim etiam non expulit
Chananæum, qui habitabat in Gazer, sed habitavit Chananæus in
medio eius in Gazer.
</vers>
    <vers num="30"> Zabulon non expulit habitatores
Cetron et Naalol, sed habitavit Chananæus in medio eius factusque
est ei tributarius.
</vers>
    <vers num="31"> Aser quoque non expulit habitatores
Achcho et Sidonis, Ahalab et Achazib et Helba et Aphec et
Rohob;
</vers>
    <vers num="32"> habitavitque Aser in medio Chananæi
habitatoris illius terræ, quia non expulit eum.
</vers>
    <vers num="33"> Nephthali non expulit habitatores
Bethsames et Bethanath et habitavit inter Chananæum habitatorem
terræ, fueruntque ei Bethsamitæ et Bethanitæ tributarii.
</vers>
    <vers num="34"> Artavitque Amorræus filios Dan in
montem nec dedit eis locum, ut ad planiora descenderent.
</vers>
    <vers num="35"> Habitavitque Amorræus in Hathares,
in Aialon et Salebim; et aggravata est manus domus Ioseph,
factusque est ei tributarius.
</vers>
    <vers num="36"> Fuit autem terminus Amorræi ab
ascensu Acrabbim ad Petram et superiora loca.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Ascenditque angelus Domini de
Galgalis in Bochim et ait: « Eduxi vos de Ægypto et
introduxi in terram, pro qua iuravi patribus vestris et pollicitus
sum, ut non facerem irritum pactum meum vobiscum in
sempiternum,
</vers>
    <vers num="2"> ita dumtaxat ut non feriretis fœdus
cum habitatoribus terræ huius, sed aras eorum subverteretis. Et
noluistis audire vocem meam. Cur hoc fecistis?
</vers>
    <vers num="3"> Quam ob rem nolui expellere eos a
facie vestra, ut sint vobis in laqueum, et dii eorum in
ruinam ».
</vers>
    <vers num="4"> Cumque loqueretur angelus Domini
verba hæc ad omnes filios Israel, elevaverunt vocem suam et
fleverunt.
</vers>
    <vers num="5"> Et vocatum est nomen loci illius
Bochim (id est locus Flentium); immolaveruntque ibi hostias
Domino.
</vers>
    <vers num="6"> Dimisit ergo Iosue populum, et
abierunt filii Israel unusquisque in possessionem suam, ut
obtinerent terram.
</vers>
    <vers num="7"> Servieruntque Domino cunctis diebus
Iosue et seniorum, qui longo post eum vixerunt tempore et viderant
universum opus magnum Domini, quod fecerat cum Israel.
</vers>
    <vers num="8"> Mortuus est autem Iosue filius Nun
famulus Domini centum et decem annorum;
</vers>
    <vers num="9"> et sepelierunt eum in finibus
possessionis suæ in Thamnathsare in monte Ephraim a septentrionali
plaga montis Gaas.
</vers>
    <vers num="10"> Omnisque illa generatio congregata
est ad patres suos, et surrexerunt alii post illam, qui non
noverant Dominum et opus, quod fecerat cum Israel.
</vers>
    <vers num="11"> Feceruntque filii Israel malum in
conspectu Domini et servierunt Baalim
</vers>
    <vers num="12"> ac dimiserunt Dominum, Deum patrum
suorum, qui eduxerat eos de terra Ægypti, et secuti sunt deos
alienos, de diis populorum, qui habitabant in circuitu eorum, et
adoraverunt eos et ad iracundiam concitaverunt Dominum
</vers>
    <vers num="13"> dimittentes eum et servientes Baal
et Astharoth.
</vers>
    <vers num="14"> Iratusque Dominus contra Israel
tradidit eos in manibus diripientium, qui diripuerunt eos, et
vendidit eos hostibus, qui habitabant per gyrum, nec potuerunt
resistere adversariis suis;
</vers>
    <vers num="15"> sed, quocumque pergere voluissent,
manus Domini erat super eos ad malum, sicut locutus est et iuravit
eis, et vehementer afflicti sunt.
</vers>
    <vers num="16"> Suscitavitque Dominus iudices, qui
liberarent eos de vastantium manibus;
</vers>
    <vers num="17"> sed nec illos audire voluerunt
fornicantes cum diis alienis et adorantes eos. Cito deseruerunt
viam, per quam ingressi fuerant patres eorum audientes mandata
Domini, et omnia fecere contraria.
</vers>
    <vers num="18"> Cumque Dominus iudices suscitaret
eis, erat Dominus cum iudice et liberabat eos de manu hostium eorum
toto tempore iudicis, quia flectebatur misericordia et audiebat
gemitus afflictorum.
</vers>
    <vers num="19"> Postquam autem mortuus esset iudex,
revertebantur et multo faciebant peiora quam fecerant patres sui,
sequentes deos alienos, servientes eis et adorantes illos: non
dimiserunt opera sua et viam durissimam, per quam ambulare
consueverant.
</vers>
    <vers num="20"> Iratusque est furor Domini in Israel
et ait: « Quia irritum fecit gens ista pactum meum, quod
pepigeram cum patribus eorum, et vocem meam audire contempsit,
</vers>
    <vers num="21"> et ego non expellam gentes, quas
dimisit Iosue et mortuus est;
</vers>
    <vers num="22"> ut in ipsis experiar Israel, utrum
custodiant viam Domini et ambulent in ea, sicut custodierunt patres
eorum, an non ».
</vers>
    <vers num="23"> Dimisit ergo Dominus has nationes et
cito expellere noluit nec tradidit in manibus Iosue.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Hæ sunt gentes, quas Dominus
dereliquit, ut erudiret in eis Israelem, omnes, qui non noverant
bella Chananæorum,
</vers>
    <vers num="2"> ut discerent certare cum hostibus
generationes filiorum Israel, quæ non habebant consuetudinem
prœliandi:
</vers>
    <vers num="3"> quinque satrapæ Philisthinorum
omnisque Chananæus et Sidonius atque Hevæus, qui habitabat in
monte Libano de monte Baalhermon usque ad introitum Emath.
</vers>
    <vers num="4"> Dimisitque eos, ut in ipsis
experiretur Israelem, utrum audiret mandata Domini, quæ
præceperat patribus eorum per manum Moysi, an non.
</vers>
    <vers num="5"> Itaque filii Israel habitaverunt in
medio Chananæi et Hetthæi et Amorræi et Pherezæi et Hevæi et
Iebusæi
</vers>
    <vers num="6"> et duxerunt uxores filias eorum,
ipsique filias suas eorum filiis tradiderunt, et servierunt diis
eorum.
</vers>
    <vers num="7"> Feceruntque filii Israel malum in
conspectu Domini et obliti sunt Domini Dei sui servientes Baalim et
Astharoth.
</vers>
    <vers num="8"> Iratusque Dominus contra Israel
tradidit eos in manus Chusanrasathaim regis Mesopotamiæ,
servieruntque ei octo annis.
</vers>
    <vers num="9"> Et clamaverunt ad Dominum, qui
suscitavit eis salvatorem et liberavit eos, Othoniel videlicet
filium Cenez fratrem Chaleb minorem.
</vers>
    <vers num="10"> Fuitque in eo spiritus Domini, et
iudicavit Israelem egressusque est ad pugnam; et tradidit Dominus
in manu eius Chusanrasathaim regem Mesopotamiæ, et prævaluit
adversus eum.
</vers>
    <vers num="11"> Quievitque terra quadraginta annis,
et mortuus est Othoniel filius Cenez.
</vers>
    <vers num="12"> Addiderunt autem filii Israel facere
malum in conspectu Domini, qui confortavit adversum eos Eglon regem
Moab, quia fecerunt malum in conspectu Domini.
</vers>
    <vers num="13"> Et copulavit sibi Eglon filios Ammon
et Amalec abiitque et percussit Israel atque possedit urbem
Palmarum.
</vers>
    <vers num="14"> Servieruntque filii Israel Eglon
regi Moab decem et octo annis.
</vers>
    <vers num="15"> Et clamaverunt filii Israel ad
Dominum, qui suscitavit eis salvatorem Aod filium Gera de Beniamin,
qui sinistra manu utebatur pro dextera. Miseruntque filii Israel
per illum munera Eglon regi Moab.
</vers>
    <vers num="16"> Fecitque Aod sibi gladium ancipitem
longitudinis palmæ manus et accinctus est eo subter vestem in
dextro femore
</vers>
    <vers num="17"> obtulitque munera Eglon regi Moab.
Erat autem Eglon crassus nimis.
</vers>
    <vers num="18"> Cumque obtulisset ei munera, dimisit
socios, qui illa portaverant;
</vers>
    <vers num="19"> et reversus de Galgalis, ubi erant
idola, dixit ad regem: « Verbum secretum habeo ad te, o
rex ». Et ille imperavit silentium; egressique sunt
omnes, qui circa eum erant.
</vers>
    <vers num="20"> Aod autem ingressus erat ad eum, cum
sederet in æstivo cenaculo, quod ipsi soli erat, dixitque:
« Verbum Dei habeo ad te ». Qui statim
surrexit de throno.
</vers>
    <vers num="21"> Extenditque Aod manum sinistram et
tulit sicam de dextro femore suo infixitque eam in ventre eius
</vers>
    <vers num="22"> tam valide, ut capulus ferrum
sequeretur in vulnere ac pinguissimo adipe stringeretur. Nec eduxit
gladium, sed ita, ut percusserat, reliquit in corpore; statimque
per secreta naturæ alvi stercora proruperunt.
</vers>
    <vers num="23"> Aod autem egressus in atrium clausit
ostium cenaculi post se et obfirmavit sera.
</vers>
    <vers num="24"> Egresso illo, servi regis venerunt
et, cum viderent clausas fores cenaculi, dixerunt:
« Certe purgat alvum in æstivo
cubiculo ».
</vers>
    <vers num="25"> Exspectantesque diu, donec
erubescerent, et videntes quod nullus aperiret, tulerunt clavem et
aperientes invenerunt dominum suum iacentem in terra mortuum.
</vers>
    <vers num="26"> Aod autem, dum illi cunctarentur,
effugerat et pertransiit locum idolorum, unde reversus fuerat,
venitque in Seira.
</vers>
    <vers num="27"> Et statim insonuit bucina in monte
Ephraim; descenderuntque cum eo filii Israel, ipso in fronte
gradiente.
</vers>
    <vers num="28"> Qui dixit ad eos:
« Sequimini me; tradidit enim Dominus inimicos vestros
Moabitas in manus vestras ». Descenderuntque post eum et
occupaverunt vada Iordanis, quæ transmittunt in Moab, et non
dimiserunt transire quemquam,
</vers>
    <vers num="29"> sed percusserunt Moabitas in tempore
illo circiter decem milia, omnes robustos et fortes viros. Nullus
eorum evadere potuit.
</vers>
    <vers num="30"> Humiliatusque est Moab die illo sub
manu Israel; et quievit terra octoginta annis.
</vers>
    <vers num="31"> Post hunc fuit Samgar filius Anath,
qui percussit de Philisthim sescentos viros stimulo boum; et ipse
quoque salvum fecit Israel.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Addideruntque filii Israel facere
malum in conspectu Domini post mortem Aod,
</vers>
    <vers num="2"> et tradidit illos Dominus in manu
Iabin regis Chanaan, qui regnavit in Asor. Habuitque ducem
exercitus sui nomine Sisaram: ipse autem habitabat in Haroseth
gentium.
</vers>
    <vers num="3"> Clamaveruntque filii Israel ad
Dominum; nongentos enim habebat falcatos currus et per viginti
annos vehementer oppresserat eos.
</vers>
    <vers num="4"> Erat autem Debora prophetis, uxor
Lapidoth, quæ iudicabat Israel in illo tempore.
</vers>
    <vers num="5"> Et sedebat sub palma Deboræ inter
Rama et Bethel in monte Ephraim; ascendebantque ad eam filii Israel
in iudicium.
</vers>
    <vers num="6"> Quæ misit et vocavit Barac filium
Abinoem de Cedes Nephthali dixitque ad eum: « Præcepit
tibi Dominus, Deus Israel: Vade et duc exercitum in montem Thabor
tollesque tecum decem milia pugnatorum de filiis Nephthali et de
filiis Zabulon.
</vers>
    <vers num="7"> Ego autem ducam ad te in loco
torrentis Cison Sisaram principem exercitus Iabin et currus eius
atque omnem multitudinem et tradam eum in manu
tua ».
</vers>
    <vers num="8"> Dixitque ad eam Barac:
« Si venis mecum, vadam; si nolueris venire mecum, non
pergam ».
</vers>
    <vers num="9"> Quæ dixit ad eum: « Ibo
quidem tecum; sed in hac via non erit tibi gloria, quia in manu
mulieris tradet Dominus Sisaram ».
Surrexit itaque Debora et perrexit cum Barac in Cedes.
</vers>
    <vers num="10"> Qui, accitis Zabulon et Nephthali in
Cedes, ascendit cum decem milibus pugnatorum habens Deboram in
comitatu suo.
</vers>
    <vers num="11"> Haber autem Cinæus recesserat a
ceteris Cinæis fratribus suis filiis Hobab cognati Moysi et
tetendit tabernaculum usque ad quercum in Saananim iuxta Cedes.
</vers>
    <vers num="12"> Nuntiatumque est Sisaræ quod
ascendisset Barac filius Abinoem in montem Thabor,
</vers>
    <vers num="13"> et congregavit omnes nongentos
falcatos currus omnemque exercitum, qui cum eo erat, de Haroseth
gentium ad torrentem Cison.
</vers>
    <vers num="14"> Dixitque Debora ad Barac:
« Surge: hæc est enim dies, in qua tradidit Dominus
Sisaram in manus tuas. En ipse ductor est tuus ».
Descendit itaque Barac de monte Thabor, et decem milia pugnatorum
cum eo.
</vers>
    <vers num="15"> Perterruitque Dominus Sisaram et
omnes currus eius universamque multitudinem in ore gladii ad
conspectum Barac, in tantum ut Sisara de curru desiliens pedibus
fugeret,
</vers>
    <vers num="16"> et Barac persequeretur fugientes
currus et exercitum usque ad Haroseth gentium, et omnis hostium
multitudo usque ad internecionem caderet.
</vers>
    <vers num="17"> Sisara autem fugiens pervenit ad
tentorium Iahel uxoris Haber Cinæi; erat enim pax inter Iabin
regem Asor et domum Haber Cinæi.
</vers>
    <vers num="18"> Egressa igitur Iahel in occursum
Sisaræ dixit ad eum: « Intra ad me, domine mi; intra,
ne timeas ». Qui ingressus tabernaculum eius et opertus
ab ea panno,
</vers>
    <vers num="19"> dixit ad eam: « Da mihi,
obsecro, paululum aquæ, quia sitio ». Quæ aperuit
utrem lactis et dedit ei bibere et operuit illum.
</vers>
    <vers num="20"> Dixitque Sisara ad eam:
« Sta ante ostium tabernaculi et, cum venerit aliquis
interrogans te et dicens: “Numquid hic est aliquis?”,
respondebis: “Nullus est” ».
</vers>
    <vers num="21"> Tulit porro Iahel uxor Haber clavum
tabernaculi assumens pariter malleum; et ingressa abscondite et cum
silentio, posuit supra tempus capitis eius clavum, percussumque
malleo defixit in cerebrum usque ad terram; qui soporem morti
socians defecit et mortuus est.
</vers>
    <vers num="22"> Et ecce Barac sequens Sisaram
veniebat; egressaque Iahel in occursum eius dixit ei:
« Veni, et ostendam tibi virum, quem
quæris ». Qui cum intrasset ad eam, vidit Sisaram
iacentem mortuum et clavum infixum in tempore eius.
</vers>
    <vers num="23"> Humiliavit ergo Deus in die illo
Iabin regem Chanaan coram filiis Israel,
</vers>
    <vers num="24"> qui crescebant cotidie et forti manu
opprimebant Iabin regem Chanaan, donec delerent eum.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Cecineruntque Debora et Barac
filius Abinoem in die illo dicentes:
</vers>
    <vers num="2"> « Quia comæ excussæ sunt
in Israel,
cum sponte se obtulit populus,
benedicite Domino!
</vers>
    <vers num="3"> Audite, reges, percipite auribus,
principes;
ego sum, ego sum, quæ Domino canam,
psallam Domino, Deo Israel!
</vers>
    <vers num="4"> Domine, cum exires de Seir,
incederes de regione Edom,
terra mota est, cælique stillaverunt, ac nubes stillaverunt
aquis;
</vers>
    <vers num="5"> montes fluxerunt a facie Domini
Sinai,
a facie Domini, Dei Israel.
</vers>
    <vers num="6"> In diebus Samgar filii Anath,
in diebus Iahel quieverunt semitæ; et, qui ingrediebantur per
eas,
ambulaverunt per calles devios.
</vers>
    <vers num="7"> Cessaverunt fortes in Israel et
quieverunt,
donec surgeres, Debora,
surgeres mater in Israel.
</vers>
    <vers num="8"> Elegerunt deos novos;
tunc erat pugna in portis.
Clipeus et hasta non apparuerunt
in quadraginta milibus Israel.
</vers>
    <vers num="9"> Cor meum diligit principes
Israel.
Qui sponte obtulistis vos in populo, benedicite Domino!
</vers>
    <vers num="10"> Qui ascenditis super nitentes
asinas
et sedetis super tapetia
et ambulatis in via, loquimini.
</vers>
    <vers num="11"> Ad vocem eorum,
qui distribuunt aquas ad canales,
ibi narrant iustitias Domini,
iustitias fortitudinis eius in Israel:
tunc descendit populus Domini ad portas.
</vers>
    <vers num="12"> Surge, surge, Debora;
surge, surge et loquere canticum!
Surge, Barac, et apprehende captivos tuos,
fili Abinoem!
</vers>
    <vers num="13"> Tunc descenderunt reliquiæ ad
inclitos,
populus Domini descendit pro eo in fortibus.
</vers>
    <vers num="14"> Ex Ephraim venerunt principes in
vallem
post te, Beniamin, in populis tuis.
De Machir principes descenderunt, et de Zabulon, qui tenent
sceptrum, præfecti.
</vers>
    <vers num="15"> Duces Issachar fuere cum Debora;
sic Barac in vallem missus cum peditibus suis.
In pagis Ruben magna consilia cordis.
</vers>
    <vers num="16"> Quare sedebas inter caulas,
ut audires sibilos tibiæ apud greges?
Pagis Ruben magnæ investigationes cordis.
</vers>
    <vers num="17"> Galaad trans Iordanem
quiescebat;
et Dan cur peregrinus vacabat navibus?
Aser habitabat in litore maris
et in portibus morabatur.
</vers>
    <vers num="18"> Zabulon vero obtulit animam suam
morti,
et Nephthali super excelsa regionis.
</vers>
    <vers num="19"> Venerunt reges et pugnaverunt,
pugnaverunt reges Chanaan
in Thanach iuxta aquas Mageddo, prædam argenti non tulere!
</vers>
    <vers num="20"> De cælo dimicaverunt stellæ,
cursu suo adversus Sisaram pugnaverunt.
</vers>
    <vers num="21"> Torrens Cison traxit cadavera
eorum,
torrens prœliorum, torrens Cison; incede, anima mea, fortiter.
</vers>
    <vers num="22"> Tunc calcaverunt ungulæ equorum
in cursu præcipiti fortium suorum. </vers>
    <vers num="23">
Maledicite, Meroz, dixit angelus Domini,
maledicite habitatoribus eius,
quia non venerunt ad auxilium Domini,
in adiutorium Domini in fortibus.
</vers>
    <vers num="24"> Benedicta præ mulieribus Iahel uxor
Haber Cinæi,
præ mulieribus tabernaculi benedicatur!
</vers>
    <vers num="25"> Aquam petenti lac dedit
et in phiala principum obtulit butyrum.
</vers>
    <vers num="26"> Sinistram manum misit ad clavum
et dextram ad fabrorum malleum:
percussitque Sisaram quærens in capite vulneri locum
et tempus valide perforans.
</vers>
    <vers num="27"> Inter pedes eius ruit, cecidit,
iacebat;
inter pedes eius ruit, cecidit;
ubi ruit, ibi iacebat exanimis.
</vers>
    <vers num="28"> Per fenestram prospiciens
eiulabat
mater Sisaræ per cancellos:
“Cur moratur regredi currus eius? Quare tardant rotæ
quadrigarum illius?”.
</vers>
    <vers num="29"> Una sapientior ceteris uxoribus
respondit ei,
et ipsa sibi repetit verba illius:
</vers>
    <vers num="30"> “Certo nunc dividunt inventa
spolia, unam, duas feminas singulis viris;
duas vestes diversorum colorum
Sisaræ in prædam;
unam, duas texturas discolores
collo meo in prædam”.
</vers>
    <vers num="31"> Sic pereant omnes inimici tui,
Domine!
Qui autem diligunt eum, rutilent,
sicut sol in ortu suo splendet ».
</vers>
    <vers num="32"> Quievitque terra per quadraginta
annos.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Fecerunt autem filii Israel malum
in conspectu Domini, qui tradidit eos in manu Madian septem
annis.
</vers>
    <vers num="2"> Et oppressi sunt valde ab eis.
Feceruntque sibi antra et speluncas in montibus et tutissima
loca.
</vers>
    <vers num="3"> Cumque sevisset Israel, ascendebat
Madian et Amalec ceterique orientalium nationum
</vers>
    <vers num="4"> et apud eos figentes tentoria, sicut
erant in herbis, cuncta vastabant usque ad introitum Gazæ nihilque
omnino ad vitam pertinens relinquebant in Israel, non oves, non
boves, non asinos.
</vers>
    <vers num="5"> Ipsi enim et universi greges eorum
veniebant cum tabernaculis suis et, instar locustarum, universa
complebant, innumera multitudo hominum et camelorum, quidquid
tetigerant devastantes.
</vers>
    <vers num="6"> Humiliatusque est Israel valde in
conspectu Madian.
</vers>
    <vers num="7"> Et clamavit ad Dominum postulans
auxilium contra Madianitas.
</vers>
    <vers num="8"> Qui misit ad eos virum prophetam, et
locutus est: « Hæc dicit Dominus, Deus Israel: Ego vos
feci conscendere de Ægypto et eduxi vos de domo servitutis
</vers>
    <vers num="9"> et liberavi de manu Ægyptiorum et
omnium inimicorum, qui affligebant vos, eiecique eos ad introitum
vestrum et tradidi vobis terram eorum.
</vers>
    <vers num="10"> Et dixi: Ego Dominus Deus vester, ne
timeatis deos Amorræorum, in quorum terra habitatis. Et noluistis
audire vocem meam ».
</vers>
    <vers num="11"> Venit autem angelus Domini et sedit
sub quercu, quæ erat in Ephra et pertinebat ad Ioas de familia
Abiezer. Cumque Gedeon filius eius excuteret atque purgaret
frumenta in torculari, ut absconderet a Madian,
</vers>
    <vers num="12"> apparuit ei angelus Domini et ait:
« Dominus tecum, vir fortis! ».
</vers>
    <vers num="13"> Dixitque ei Gedeon:
« Obsecro, domine mi, si Dominus nobiscum est, cur
apprehenderunt nos hæc omnia? Ubi sunt omnia mirabilia eius, quæ
narraverunt patres nostri atque dixerunt: “De Ægypto eduxit
nos Dominus”? Nunc autem dereliquit nos Dominus et tradidit
in manu Madian ».
</vers>
    <vers num="14"> Respexitque ad eum Dominus et ait:
« Vade in hac fortitudine tua et liberabis Israel de
manu Madian; scito quod miserim te ».
</vers>
    <vers num="15"> Qui respondens ait:
« Obsecro, Domine, in quo liberabo Israel? Ecce familia
mea infima est in Manasse, et ego minimus in domo patris
mei ».
</vers>
    <vers num="16"> Dixitque ei Dominus:
« Ego ero tecum, et percuties Madian quasi unum
virum ».
</vers>
    <vers num="17"> Et ille: « Si inveni,
inquit, gratiam coram te, da mihi signum quod tu sis, qui loquaris
ad me;
</vers>
    <vers num="18"> ne recedas hinc, donec revertar ad
te portans oblationem et offerens tibi ». Qui respondit:
« Ego præstolabor adventum tuum ».
</vers>
    <vers num="19"> Ingressus est itaque Gedeon et coxit
hædum et de farinæ ephi azymos panes; carnesque ponens in
canistro et ius carnium mittens in ollam tulit omnia sub quercum et
obtulit ei.
</vers>
    <vers num="20"> Cui dixit angelus Dei:
« Tolle carnes et panes azymos et pone super petram
illam et ius desuper funde ». Cumque fecisset ita,
</vers>
    <vers num="21"> extendit angelus Domini summitatem
virgæ, quam tenebat in manu, et tetigit carnes et azymos panes,
ascenditque ignis de petra et carnes azymosque panes consumpsit.
Angelus autem Domini evanuit ex oculis eius.
</vers>
    <vers num="22"> Vidensque Gedeon quod esset angelus
Domini ait: “Heu mihi, Domine Deus, quia vidi angelum Domini
facie ad faciem! ».
</vers>
    <vers num="23"> Dixitque ei Dominus:
« Pax tecum, ne timeas, non morieris! ».
</vers>
    <vers num="24"> Ædificavit ergo ibi Gedeon altare
Domino vocavitque illud: « Dominus pax »;
usque in præsentem diem adhuc est in Ephra filiorum Abiezer.
</vers>
    <vers num="25"> Nocte illa dixit Dominus ad eum:
« Tolle taurum patris tui, alterum taurum scilicet
annorum septem, destruesque aram Baal, quæ est patris tui, et
palum, qui iuxta aram est, succide;
</vers>
    <vers num="26"> et ædificabis altare Domino Deo tuo
in summitate petræ huius secundum ordinem; tollesque taurum
secundum et offeres holocaustum super struem lignorum pali, quem
succideris ».
</vers>
    <vers num="27"> Assumptis igitur Gedeon decem viris
de servis suis, fecit, sicut præceperat Dominus; timens autem
domum patris sui et homines illius civitatis per diem facere
noluit, sed omnia nocte complevit.
</vers>
    <vers num="28"> Cumque surrexissent viri oppidi eius
mane, viderunt destructam aram Baal palumque succisum et taurum
alterum impositum super altare, quod tunc ædificatum erat.
</vers>
    <vers num="29"> Dixeruntque ad invicem:
« Quis hoc fecit? ». Cumque perquirerent
auctorem facti, dictum est: « Gedeon filius Ioas fecit
hæc omnia ».
</vers>
    <vers num="30"> Et dixerunt ad Ioas:
« Produc filium tuum, ut moriatur, quia destruxit aram
Baal et succidit palum ».
</vers>
    <vers num="31"> Respondit Ioas omnibus, qui
circumdabant eum: « Numquid certare vultis pro Baal et
salvare eum? Qui certabit pro Baal, morietur usque mane. Si Deus
est, certet pro seipso contra eum, qui destruxit aram
eius ».
</vers>
    <vers num="32"> Ex illo die vocatus est Gedeon
Ierobbaal, eo quod dicebatur: « Certet contra eum Baal,
quia destruxit altare eius ».
</vers>
    <vers num="33"> Igitur omnis Madian et Amalec et
orientales populi congregati sunt simul et transeuntes Iordanem
castrametati sunt in valle Iezrahel.
</vers>
    <vers num="34"> Spiritus autem Domini induit Gedeon,
qui clangens bucina convocavit domum Abiezer, ut sequeretur.
</vers>
    <vers num="35"> Misitque nuntios in universum
Manassen, qui et ipse secutus est eum; et alios nuntios in Aser et
Zabulon et Nephthali, qui occurrerunt ei.
</vers>
    <vers num="36"> Dixitque Gedeon ad Deum:
« Si salvum facis per manum meam Israel, sicut locutus
es,
</vers>
    <vers num="37"> ponam vellus lanæ in area: si ros
in solo vellere fuerit, et in omni terra siccitas, sciam quod per
manum meam, sicut locutus es, liberabis Israel ».
</vers>
    <vers num="38"> Factumque est ita. Et de nocte
consurgens, expresso vellere concham rore complevit.
</vers>
    <vers num="39"> Dixitque rursus ad Deum:
« Ne irascatur furor tuus contra me, si adhuc semel
tentavero signum quærens in vellere. Oro, ut solum vellus siccum
sit, et omnis terra rore madens ».
</vers>
    <vers num="40"> Fecitque Deus nocte illa, ut
postulaverat; et fuit siccitas in solo vellere, et ros in omni
terra.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Igitur Ierobbaal, qui et Gedeon,
de nocte consurgens et omnis populus cum eo castrametati sunt ad
fontem, qui vocatur Harad. Erant autem castra Madian in valle ad
septentrionalem plagam collis Moreh.
</vers>
    <vers num="2"> Dixitque Dominus ad Gedeon:
« Maior tecum est populus, quam ut tradatur Madian in
manus eius, ne glorietur contra me Israel et dicat: “Meis
viribus liberatus sum”.
</vers>
    <vers num="3"> Loquere ad populum et, cunctis
audientibus, prædica: “Qui formidolosus et timidus est,
revertatur et recedat de monte Gelboe” ». Et
reversa sunt ex populo viginti duo milia virorum; et tantum decem
milia remanserunt.
</vers>
    <vers num="4"> Dixitque Dominus ad Gedeon:
« Adhuc populus multus est; duc eos ad aquas, et ibi
probabo illos, et, de quo dixero tibi ut tecum vadat, ipse pergat;
quem ire prohibuero, revertatur ».
</vers>
    <vers num="5"> Cumque deduxisset populum ad aquas,
dixit Dominus ad Gedeon: « Qui lingua lambuerint aquas,
sicut solent canes lambere, separabis eos seorsum; qui autem
curvatis genibus biberint, in altera parte erunt ».
</vers>
    <vers num="6"> Fuit itaque numerus eorum, qui manu
ad os proiciente aquas lambuerant, trecenti viri; omnis autem
reliqua multitudo flexo poplite biberat.
</vers>
    <vers num="7"> Et ait Dominus ad Gedeon:
« In trecentis viris, qui lambuerunt aquas, liberabo vos
et tradam Madian in manu tua; omnis autem reliqua multitudo
revertatur in locum suum ».
</vers>
    <vers num="8"> Sumptis itaque pro numero cibariis et
tubis, omnem reliquam multitudinem abire præcepit ad tabernacula
sua et ipse trecentos viros tenuit. Castra autem Madian erant
subter eum in valle.
</vers>
    <vers num="9"> Eadem nocte dixit Dominus ad eum:
« Surge et descende in castra, quia tradidi ea in manu
tua.
</vers>
    <vers num="10"> Sin autem ire formidas, descendat
tecum Phara puer tuus.
</vers>
    <vers num="11"> Et, cum audieris quid loquantur,
tunc confortabuntur manus tuæ, et securior ad hostium castra
descendes ». Descendit ergo ipse et Phara puer eius in
partem castrorum, ubi erant armatorum vigiliæ.
</vers>
    <vers num="12"> Madian autem et Amalec et omnes
orientales populi fusi iacebant in valle ut locustarum multitudo;
cameli quoque innumerabiles erant sicut arena, quæ iacet in
litoribus maris.
</vers>
    <vers num="13"> Cumque venisset Gedeon, narrabat
aliquis somnium proximo suo et dicebat: « Ecce vidi
somnium, et videbatur mihi quasi subcinericius panis ex hordeo
volvi et in Madian castra descendere; cumque pervenisset ad
tabernaculum, percussit illud atque subvertit et terræ funditus
coæquavit ».
</vers>
    <vers num="14"> Respondit is, cui loquebatur:
“Non est hoc aliud nisi gladius Gedeonis filii Ioas viri
Israelitæ; tradidit Deus in manu eius Madian et omnia castra
eius ».
</vers>
    <vers num="15"> Cumque audisset Gedeon somnium et
interpretationem eius, adoravit et reversus ad castra Israel ait:
« Surgite, tradidit enim Dominus in manus vestras castra
Madian ».
</vers>
    <vers num="16"> Divisitque trecentos viros in tres
partes et dedit tubas in manibus eorum lagœnasque vacuas ac
lampades in medio lagœnarum
</vers>
    <vers num="17"> et dixit ad eos: « Quod
me facere videritis, hoc facite; ingrediar extremam partem
castrorum, et, quod fecero, sectamini.
</vers>
    <vers num="18"> Quando personaverit tuba in manu mea
et omnium eorum, qui mecum sunt, vos quoque per castrorum circuitum
clangite et conclamate: “Domino et
Gedeoni!” ».
</vers>
    <vers num="19"> Ingressusque est Gedeon et trecenti
viri, qui erant cum eo, extremam partem castrorum, incipientibus
vigiliis noctis mediæ, cum eo ipso tempore custodes mutati essent,
et cœperunt bucinis clangere et conterere lagœnas.
</vers>
    <vers num="20"> Cumque in tribus personarent turmis
et hydrias confregissent, tenuerunt sinistris manibus lampades et
dextris sonantes tubas clamaveruntque: « Gladius Domino
et Gedeoni! »,
</vers>
    <vers num="21"> stantes singuli in loco suo per
circuitum castrorum hostilium. Omnia itaque castra turbata sunt, et
vociferantes ululantesque fugerunt.
</vers>
    <vers num="22"> Et insistebant trecenti viri bucinis
personantes. Immisitque Dominus gladium in omnibus castris, et
mutua se cæde truncabant fugientes usque Bethsetta, Sareda et
crepidinem Abelmehula in Tebbath.
</vers>
    <vers num="23"> Convocati autem viri Israel de
Nephthali et Aser et omni Manasse persequebantur Madian.
</vers>
    <vers num="24"> Misitque Gedeon nuntios in omnem
montem Ephraim dicens: « Descendite in occursum Madian
et occupate aquas usque Bethbera atque Iordanem ». Omnis
Ephraim præoccupavit aquas usque Bethbera atque Iordanem.
</vers>
    <vers num="25"> Apprehensosque duos principes Madian
Oreb et Zeb interfecit Oreb in Petra Oreb, Zeb vero in Torculari
Zeb; et persecuti sunt Madian capita Oreb et Zeb portantes ad
Gedeon trans fluenta Iordanis.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Dixeruntque ad eum viri Ephraim:
« Quid est hoc quod nobis facere voluisti, ut non nos
vocares, cum ad pugnam pergeres contra Madian? »,
iurgantes fortiter et prope vim inferentes.
</vers>
    <vers num="2"> Quibus ille respondit:
« Quid enim tale facere potui, quale vos fecistis? Nonne
melior est racemus Ephraim vindemiis Abiezer?
</vers>
    <vers num="3"> In manus vestras Deus tradidit
principes Madian Oreb et Zeb. Quid tale facere potui, quale vos
fecistis? ». Quod cum locutus esset, requievit spiritus
eorum, quo tumebant contra eum.
</vers>
    <vers num="4"> Cumque venisset Gedeon ad Iordanem,
transivit eum cum trecentis viris, qui secum erant et præ
lassitudine fugientes persequi vix poterant.
</vers>
    <vers num="5"> Dixitque ad viros Succoth:
“Date, obsecro, panes populo, qui mecum est, quia valde
defecerunt, et ego persequor Zebee et Salmana reges
Madian ».
</vers>
    <vers num="6"> Responderunt principes Succoth:
« Forsitan palmæ manuum Zebee et Salmana in manu tua
sunt, ut demus exercitui tuo panes? ».
</vers>
    <vers num="7"> Quibus ille ait: « Cum
ergo tradiderit Dominus Zebee et Salmana in manus meas, triturabo
carnes vestras cum spinis deserti et tribulis ».
</vers>
    <vers num="8"> Et inde conscendens venit in Phanuel
locutusque est ad viros eius loci similia. Cui et illi
responderunt, sicut responderant viri Succoth.
</vers>
    <vers num="9"> Dixit itaque et eis: “Cum
reversus fuero in pace, destruam turrim hanc”.
</vers>
    <vers num="10"> Zebee autem et Salmana requiescebant
in Carcar cum omni exercitu suo, quasi quindecim milia viri, qui
remanserant ex omnibus turmis orientalium populorum, cæsis centum
viginti milibus bellatorum educentium gladium.
</vers>
    <vers num="11"> Ascendensque Gedeon per viam eorum,
qui in tabernaculis morabantur ad orientalem partem Nobe et Iegbaa,
percussit castra hostium, qui securi erant et nihil adversi
suspicabantur.
</vers>
    <vers num="12"> Fugeruntque Zebee et Salmana.
Persequens Gedeon comprehendit duos reges Madian Zebee et Salmana,
turbato omni exercitu eorum.
</vers>
    <vers num="13"> Revertensque Gedeon filius Ioas de
bello per ascensum Hares,
</vers>
    <vers num="14"> apprehendit puerum de viris Succoth
interrogavitque eum nomina principum et seniorum Succoth, qui
scripsit ei septuaginta septem viros.
</vers>
    <vers num="15"> Venitque ad viros Succoth et dixit
eis: “En Zebee et Salmana, super quibus exprobrastis mihi
dicentes: “Forsitan manus Zebee et Salmana in manibus tuis
sunt, ut demus viris tuis, qui lassi sunt,
panes?” ».
</vers>
    <vers num="16"> Tulit ergo seniores civitatis et
spinas deserti ac tribulos; et trituravit cum eis viros
Succoth.
</vers>
    <vers num="17"> Turrim quoque Phanuel subvertit,
occisis habitatoribus civitatis.
</vers>
    <vers num="18"> Dixitque ad Zebee et Salmana:
« Quales fuerunt viri, quos occidistis in
Thabor? ». Qui responderunt: « Similes tui,
et unusquisque ex eis quasi filius regis ».
</vers>
    <vers num="19"> Quibus ille ait:
« Fratres mei fuerunt, filii matris meæ. Vivit Dominus,
si servassetis eos, non vos occiderem! ».
</vers>
    <vers num="20"> Dixitque Iether primogenito suo:
« Surge et interfice eos! ». Qui non eduxit
gladium; timebat enim, quia adhuc puer erat.
</vers>
    <vers num="21"> Dixeruntque Zebee et Salmana:
« Tu surge et irrue in nos, quia iuxta ætatem robur est
hominis ». Surrexit Gedeon et interfecit Zebee et
Salmana et tulit lunulas, quibus colla camelorum eorum decorata
erant.
</vers>
    <vers num="22"> Dixeruntque viri Israel ad Gedeon:
« Dominare nostri, tu et filius tuus et filius filii
tui, quia liberasti nos de manu Madian ».
</vers>
    <vers num="23"> Quibus ille ait: « Non
dominabor vestri, nec dominabitur in vos filius meus, sed
dominabitur Dominus ».
</vers>
    <vers num="24"> Dixitque ad eos: « Unam
petitionem postulo a vobis: date mihi unusquisque anulum ex præda
sua ». Anulos enim aureos Ismaelitæ habere
consuerant.
</vers>
    <vers num="25"> Qui responderunt:
« Libentissime dabimus ». Expandentesque
super terram pallium proiecerunt in eo unusquisque anulum de præda
sua.
</vers>
    <vers num="26"> Et fuit pondus postulatorum anulorum
mille septingenti auri sicli absque lunulis et inauribus et
vestibus purpureis, quibus Madian reges uti soliti erant, et
præter torques camelorum.
</vers>
    <vers num="27"> Fecitque ex eo Gedeon ephod et
posuit illud in civitate sua Ephra. Fornicatusque est omnis Israel
in eo, et factum est Gedeoni et omni domui eius in ruinam.
</vers>
    <vers num="28"> Humiliatus est autem Madian coram
filiis Israel, nec potuerunt ultra elevare cervices, sed quievit
terra per quadraginta annos, quibus Gedeon vivebat.
</vers>
    <vers num="29"> Abiit itaque Ierobbaal filius Ioas
et habitavit in domo sua;
</vers>
    <vers num="30"> habuitque Gedeon septuaginta filios,
qui egressi sunt de femore eius, eo quod multas haberet uxores.
</vers>
    <vers num="31"> Concubina quoque illius, quam
habebat in Sichem, genuit ei filium, cui ipse nomen imposuit
Abimelech.
</vers>
    <vers num="32"> Mortuusque est Gedeon filius Ioas in
senectute bona et sepultus est in sepulcro Ioas patris sui in Ephra
filiorum Abiezer.
</vers>
    <vers num="33"> Postquam autem mortuus est Gedeon,
aversi sunt filii Israel et fornicati cum Baalim posuerunt sibi
Baalberith in deum.
</vers>
    <vers num="34"> Nec recordati sunt Domini Dei sui,
qui eruit eos de manu omnium inimicorum suorum per circuitum,
</vers>
    <vers num="35"> nec fecerunt misericordiam cum domo
Ierobbaal Gedeon iuxta omnia bona, quæ fecerat Israeli.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Abiit autem Abimelech filius
Ierobbaal in Sichem ad fratres matris suæ et locutus est ad eos et
ad omnem cognationem familiæ matris suæ dicens:
</vers>
    <vers num="2"> « Loquimini ad omnes viros
Sichem: “Quid vobis est melius, ut dominentur vestri
septuaginta viri, omnes filii Ierobbaal, an ut dominetur vobis unus
vir? Simulque considerate quod os vestrum et caro vestra
sum” ».
</vers>
    <vers num="3"> Locutique sunt fratres matris eius de
eo ad omnes viros Sichem universos sermones istos et inclinaverunt
cor eorum post Abimelech dicentes: « Frater noster
est ».
</vers>
    <vers num="4"> Dederuntque illi septuaginta pondo
argenti de fano Baalberith; qui conduxit sibi ex eo viros inopes et
vagos, secutique sunt eum.
</vers>
    <vers num="5"> Et venit in domum patris sui Ephra et
occidit fratres suos filios Ierobbaal septuaginta viros super
lapidem unum. Remansitque Ioatham filius Ierobbaal minimus, quia
absconditus erat.
</vers>
    <vers num="6"> Congregati sunt autem omnes viri
Sichem et universæ domus Mello abieruntque et constituerunt regem
Abimelech iuxta quercum, quæ stabat in Sichem.
</vers>
    <vers num="7"> Quod cum nuntiatum esset Ioatham,
ivit et stetit in vertice montis Garizim elevataque voce clamavit
et dixit: « Audite me, viri Sichem, ut audiat vos
Deus.
</vers>
    <vers num="8"> Ierunt ligna, ut ungerent super se
regem, dixeruntque olivæ: “Impera nobis”.
</vers>
    <vers num="9"> Quæ respondit: “Numquid possum
deserere pinguedinem meam, qua et dii honorantur et homines, et
venire, ut super ligna movear?”.
</vers>
    <vers num="10"> Dixeruntque ligna ad arborem ficum:
“Veni et super nos regnum accipe”.
</vers>
    <vers num="11"> Quæ respondit eis: “Numquid
possum deserere dulcedinem meam fructusque suavissimos et ire, ut
super cetera ligna movear?”.
</vers>
    <vers num="12"> Locuta quoque sunt ligna ad vitem:
“Veni et impera nobis”.
</vers>
    <vers num="13"> Quæ respondit: “Numquid
possum deserere vinum meum, quod lætificat deos et homines, et
super ligna cetera commoveri?”.
</vers>
    <vers num="14"> Dixeruntque omnia ligna ad rhamnum:
“Veni et impera super nos”.
</vers>
    <vers num="15"> Quæ respondit eis: “Si vere
me regem vobis constituitis, venite et sub mea umbra requiescite;
sin autem non vultis, egrediatur ignis de rhamno et devoret cedros
Libani!”.
</vers>
    <vers num="16"> Nunc igitur, si recte et absque
peccato constituistis super vos regem Abimelech et bene egistis cum
Ierobbaal et cum domo eius et reddidistis vicem beneficiis
eius,
</vers>
    <vers num="17"> qui pugnavit pro vobis et animam
suam dedit periculis, ut erueret vos de manu Madian,
</vers>
    <vers num="18"> qui nunc surrexistis contra domum
patris mei et interfecistis filios eius septuaginta viros super
unum lapidem et constituistis regem Abimelech filium ancillæ eius
super habitatores Sichem, eo quod frater vester sit;
</vers>
    <vers num="19"> si ergo recte et absque vitio
egistis cum Ierobbaal et domo eius hodie, lætamini in Abimelech,
et ille lætetur in vobis.
</vers>
    <vers num="20"> Sin autem perverse, egrediatur ignis
ex Abimelech et consumat habitatores Sichem et domum Mello,
egrediaturque ignis de viris Sichem et de domo Mello et devoret
Abimelech! ».
</vers>
    <vers num="21"> Quæ cum Ioatham dixisset, fugit et
abiit in Bera habitavitque ibi metu Abimelech fratris sui.
</vers>
    <vers num="22"> Regnavit itaque Abimelech super
Israel tribus annis.
</vers>
    <vers num="23"> Misitque Deus spiritum pessimum
inter Abimelech et habitatores Sichem, qui rebellaverunt contra
eum,
</vers>
    <vers num="24"> ut scelus interfectionis septuaginta
filiorum Ierobbaal et effusio sanguinis eorum veniret super
Abimelech fratrem suum et in viros Sichimorum, qui eum
adiuverant.
</vers>
    <vers num="25"> Posueruntque insidias adversus eum
in montium summitate et exercebant latrocinia agentes prædas de
omnibus prætereuntibus. Nuntiatumque est Abimelech.
</vers>
    <vers num="26"> Venit autem Gaal filius Ebed cum
fratribus suis et transivit in Sichimam, et confisi sunt
habitatores Sichem in eo.
</vers>
    <vers num="27"> Egressi in agros vindemiaverunt
vineas uvasque calcaverunt et, factis cantantium choris, ingressi
sunt fanum dei sui et inter epulas et pocula maledicebant
Abimelech,
</vers>
    <vers num="28"> clamante Gaal filio Ebed:
« Quis est Abimelech, et quæ est Sichem, ut serviamus
ei? Numquid non est filius Ierobbaal et Zebul præfectus eius?
Servite viris Hemmor patris Sichem! Cur serviemus ei?
</vers>
    <vers num="29"> Utinam daret aliquis populum istum
sub manu mea, ut auferrem de medio Abimelech et dicerem ei:
Congrega exercitus multitudinem et veni ».
</vers>
    <vers num="30"> Zebul princeps civitatis, auditis
sermonibus Gaal filii Ebed, iratus est valde
</vers>
    <vers num="31"> et misit clam ad Abimelech nuntios
dicens: « Ecce Gaal filius Ebed venit in Sichimam cum
fratribus suis et excitant adversum te civitatem.
</vers>
    <vers num="32"> Surge itaque nocte cum populo, qui
tecum est, et latita in agro.
</vers>
    <vers num="33"> Et primo mane, oriente sole, irrue
super civitatem; illo autem egrediente adversum te cum populo suo,
fac ei, quod potueris ».
</vers>
    <vers num="34"> Surrexit itaque Abimelech cum omni
exercitu suo nocte et tetendit insidias iuxta Sichimam in quattuor
locis.
</vers>
    <vers num="35"> Egressusque est Gaal filius Ebed et
stetit in introitu portæ civitatis; surrexit autem Abimelech et
omnis exercitus cum eo de insidiarum loco.
</vers>
    <vers num="36"> Cumque vidisset populum Gaal, dixit
ad Zebul: « Ecce de montibus multitudo
descendit ». Cui ille respondit: « Umbras
montium vides quasi homines ».
</vers>
    <vers num="37"> Rursumque Gaal ait:
« Ecce populus de Umbilico terræ descendit, et unus
cuneus venit per viam Quercus Augurum ».
</vers>
    <vers num="38"> Cui dixit Zebul: « Ubi
est nunc os tuum, quo loquebaris: “Quis est Abimelech, ut
serviamus ei?”. Nonne iste est populus, quem despiciebas?
Egredere et pugna contra eum ».
</vers>
    <vers num="39"> Abiit ergo Gaal, spectante
Sichimorum populo, et pugnavit contra Abimelech.
</vers>
    <vers num="40"> Qui persecutus est eum fugientem,
cecideruntque ex parte eius plurimi usque ad portam civitatis.
</vers>
    <vers num="41"> Et Abimelech sedit in Aruma; Zebul
autem Gaal et fratres eius expulit de urbe nec in ea passus est
commorari.
</vers>
    <vers num="42"> Sequenti ergo die egressus est
populus in campum. Quod cum nuntiatum esset Abimelech,
</vers>
    <vers num="43"> tulit exercitum suum et divisit in
tres turmas tendens insidias in agris. Vidensque quod egrederetur
populus de civitate, surrexit et percussit eos.
</vers>
    <vers num="44"> Irruensque cum cuneo suo obsedit
ingressum portæ civitatis; duæ autem turmæ palantes per campum
adversarios percusserunt.
</vers>
    <vers num="45"> Porro Abimelech omni illo die
oppugnabat urbem, quam cepit, interfectis habitatoribus eius
ipsaque destructa, ita ut sal in ea dispergeret.
</vers>
    <vers num="46"> Quod cum audissent, qui habitabant
in turre Sichimorum, ingressi sunt cryptam fani Elberith (id est
dei Fœderis).
</vers>
    <vers num="47"> Abimelech quoque audiens omnes viros
turris Sichimorum pariter conglobatos,
</vers>
    <vers num="48"> ascendit in montem Selmon cum omni
populo suo et, arrepta securi, præcidit arboris ramum impositumque
ferens umero dixit ad socios: « Quod me viditis facere,
cito facite ».
</vers>
    <vers num="49"> Igitur certatim ramos de arboribus
præcidentes sequebantur ducem, quos circumdantes cryptæ
succenderunt; atque ita factum est, ut fumo et igne omnes homines
necarentur, circiter mille viri pariter ac mulieres, habitatores
turris Sichem.
</vers>
    <vers num="50"> Abimelech autem inde proficiscens
venit ad oppidum Thebes, quod obsidebat et cepit.
</vers>
    <vers num="51"> Erat autem turris fortis in media
civitate, ad quam confugerant viri simul ac mulieres et omnes cives
civitatis, clausa firmissime ianua, et super turris tectum stantes
per propugnacula.
</vers>
    <vers num="52"> Accedensque Abimelech iuxta turrim
pugnabat fortiter et appropinquans ostio ignem supponere
nitebatur.
</vers>
    <vers num="53"> Et ecce una mulier superiorem molam
desuper iaciens illisit capiti Abimelech et confregit cerebrum
eius.
</vers>
    <vers num="54"> Qui vocavit cito armigerum suum et
ait ad eum: « Evagina gladium tuum et percute me, ne
forte dicatur quod a femina interfectus sim ». Qui
transfodit eum.
</vers>
    <vers num="55"> Illoque mortuo, omnes viri Israel
hoc videntes reversi sunt in sedes suas.
</vers>
    <vers num="56"> Et reddidit Deus malum, quod fecerat
Abimelech contra patrem suum, interfectis septuaginta fratribus
suis.
</vers>
    <vers num="57"> Sichimitis quoque, quod operati
erant, retributum est, et venit super eos maledictio Ioatham filii
Ierobbaal.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Post Abimelech surrexit dux ad
salvandum Israel Thola filius Phua filii Dodo, vir de Issachar,
qui habitavit in Samir montis Ephraim.
</vers>
    <vers num="2"> Et iudicavit Israel viginti et tribus
annis mortuusque ac sepultus est in Samir.
</vers>
    <vers num="3"> Huic successit Iair Galaadites, qui
iudicavit Israel per viginti et duos annos
</vers>
    <vers num="4"> habens triginta filios sedentes super
triginta pullos asinarum, et ipsis erant triginta civitates, quæ
appellatæ sunt Havoth Iair (id est villæ Iair) usque in
præsentem diem, in terra Galaad.
</vers>
    <vers num="5"> Mortuusque est Iair ac sepultus in
Camon.
</vers>
    <vers num="6"> Filii autem Israel peccatis veteribus
iungentes nova fecerunt malum in conspectu Domini et servierunt
Baalim et Astharoth et diis Syriæ ac Sidonis et Moab et filiorum
Ammon et Philisthim; dimiseruntque Dominum et non colebant eum.
</vers>
    <vers num="7"> Contra quos iratus tradidit eos in
manu Philisthim et filiorum Ammon.
</vers>
    <vers num="8"> Afflictique sunt et vehementer
oppressi per annos decem et octo omnes filii Israel, qui habitabant
trans Iordanem in terra Amorræi in Galaad;
</vers>
    <vers num="9"> in tantum ut filii Ammon Iordanem
transirent ad pugnandum etiam contra Iudam et Beniamin et domum
Ephraim; afflictusque est Israel nimis.
</vers>
    <vers num="10"> Et clamantes filii Israel ad Dominum
dixerunt: « Peccavimus tibi, quia dereliquimus Deum
nostrum et servivimus Baalim ».
</vers>
    <vers num="11"> Quibus locutus est Dominus:
« Numquid non Ægyptii et Amorræi filiique Ammon et
Philisthim,
</vers>
    <vers num="12"> Sidonii quoque et Amalec et Madian
oppresserunt vos, et clamastis ad me, et erui vos de manu
eorum?
</vers>
    <vers num="13"> Et tamen reliquistis me et coluistis
deos alienos; idcirco non addam ut ultra vos liberem.
</vers>
    <vers num="14"> Ite et invocate deos, quos
elegistis: ipsi vos liberent in tempore
angustiæ! ».
</vers>
    <vers num="15"> Dixeruntque filii Israel ad Dominum:
“Peccavimus; redde tu nobis, quidquid tibi placet, tantum
nunc libera nos ».
</vers>
    <vers num="16"> Quæ dicentes omnia de finibus suis
alienorum deorum idola proiecerunt et servierunt Domino, qui doluit
super miseriis Israel.
</vers>
    <vers num="17"> Itaque filii Ammon convocati in
Galaad fixere tentoria; contra quos congregati filii Israel in
Maspha castrametati sunt.
</vers>
    <vers num="18"> Dixeruntque populus, principes
Galaad, singuli ad proximos suos: « Qui primus contra
filios Ammon cœperit dimicare, erit dux omnium habitatorum
Galaad ».</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Fuit Iephte Galaadites vir
fortissimus, filius meretricis mulieris, quem genuit Galaad.
</vers>
    <vers num="2"> Habuit autem Galaad uxorem, de qua
suscepit filios, qui, postquam creverant, eiecerunt Iephte
dicentes: « Heres in domo patris nostri esse non
poteris, quia de altera matre generatus es ».
</vers>
    <vers num="3"> Quos ille fugiens atque devitans
habitavit in terra Tob; congregatique sunt ad eum viri inopes et
exierunt cum eo.
</vers>
    <vers num="4"> In illis diebus pugnabant filii Ammon
contra Israel.
</vers>
    <vers num="5"> Quibus acriter instantibus,
perrexerunt maiores natu de Galaad, ut tollerent in auxilium sui
Iephte de terra Tob.
</vers>
    <vers num="6"> Dixeruntque ad eum: « Veni
et esto princeps noster, et pugnemus contra filios
Ammon ».
</vers>
    <vers num="7"> Quibus ille respondit:
« Nonne vos estis, qui odistis me et eiecistis de domo
patris mei? Et nunc venistis ad me necessitate
compulsi ».
</vers>
    <vers num="8"> Dixeruntque principes Galaad ad
Iephte: « Ob hanc igitur causam nunc ad te venimus, ut
proficiscaris nobiscum et pugnes contra filios Ammon sisque dux
omnium, qui habitant in Galaad ».
</vers>
    <vers num="9"> Iephte quoque dixit eis:
« Si revocatis me, ut pugnem pro vobis contra filios
Ammon, tradideritque eos Dominus in manus meas, ego ero princeps
vester ».
</vers>
    <vers num="10"> Qui responderunt ei:
« Dominus, qui hæc audit, ipse mediator ac testis est
quod secundum verbum tuum faciemus ».
</vers>
    <vers num="11"> Abiit itaque Iephte cum principibus
Galaad, fecitque eum omnis populus principem sui. Locutusque est
Iephte omnes sermones suos coram Domino in Maspha.
</vers>
    <vers num="12"> Et misit Iephte nuntios ad regem
filiorum Ammon, qui ex persona sua dicerent: « Quid mihi
et tibi est, quia venisti contra me, ut invaderes terram
meam? ».
</vers>
    <vers num="13"> Quibus ille respondit:
« Quia tulit Israel terram meam, quando ascendit de
Ægypto, a finibus Arnon usque Iaboc atque Iordanem; nunc igitur
cum pace redde mihi eam ».
</vers>
    <vers num="14"> Rursumque Iephte nuntios misit et
imperavit eis, ut dicerent regi Ammon:
</vers>
    <vers num="15"> « Hæc dicit Iephte: Non
tulit Israel terram Moab nec terram filiorum Ammon.
</vers>
    <vers num="16"> Sed, quando de Ægypto
conscenderunt, ambulavit Israel per solitudinem usque ad mare
Rubrum et venit in Cades;
</vers>
    <vers num="17"> misitque nuntios ad regem Edom
dicens: “Dimitte, ut transeam per terram tuam”. Qui
noluit acquiescere precibus eius. Misit quoque et ad regem Moab,
qui et ipse transitum præbere contempsit. Mansit itaque Israel in
Cades
</vers>
    <vers num="18"> et pertransiens desertum circuivit
ex latere terram Edom et terram Moab venitque contra orientalem
plagam terræ Moab et castrametatus est trans Arnon nec voluit
intrare terminos Moab; Arnon quippe confinium est terræ Moab.
</vers>
    <vers num="19"> Misit itaque Israel nuntios ad Sehon
regem Amorræorum, regem Hesebon, et dixit ei: “Dimitte, ut
transeam per terram tuam usque ad locum meum”.
</vers>
    <vers num="20"> Qui et ipse Israel verbis diffidens
non dimisit eum transire per terminos suos, sed, omni populo suo
congregato, egressus est contra eum in Iasa et fortiter
resistebat.
</vers>
    <vers num="21"> Tradiditque eum Dominus in manu
Israel cum omni exercitu suo, qui percussit eum et possedit omnem
terram Amorræi habitatoris regionis illius,
</vers>
    <vers num="22"> universos fines eius de Arnon usque
Iaboc et de solitudine usque ad Iordanem.
</vers>
    <vers num="23"> Dominus ergo, Deus Israel, subvertit
Amorræum coram populo suo Israel; et tu nunc vis possidere terram
eius?
</vers>
    <vers num="24"> Nonne ea, quæ tibi Chamos deus tuus
in possessionem dat, tibi iure debentur? Quæ autem Dominus Deus
noster victor obtinuit, in nostram cedunt possessionem.
</vers>
    <vers num="25"> Num quid melior es Balac filio
Sephor rege Moab? Numquid iurgatus est contra Israel et pugnavit
contra eum?
</vers>
    <vers num="26"> Quando habitabat in Hesebon et
viculis eius et in Aroer et villis illius et in cunctis civitatibus
iuxta Arnon per trecentos annos, quare tanto tempore nihil super
hac repetitione tentastis?
</vers>
    <vers num="27"> Igitur non ego pecco in te, sed tu
contra me male agis indicens mihi bella non iusta. Iudicet Dominus
arbiter huius diei inter filios Israel et inter filios
Ammon ».
</vers>
    <vers num="28"> Noluitque acquiescere rex filiorum
Ammon verbis Iephte, quæ per nuntios mandaverat.
</vers>
    <vers num="29"> Factus est ergo super Iephte
spiritus Domini, et pertransiens Galaad et Manasse venit in Maspha
Galaad et inde ad filios Ammon.
</vers>
    <vers num="30"> Votum autem vovit Domino dicens:
« Si tradideris filios Ammon in manus meas,
</vers>
    <vers num="31"> quicumque primus fuerit egressus de
foribus domus meæ mihique occurrerit revertenti cum pace a filiis
Ammon, eum holocaustum offeram Domino ».
</vers>
    <vers num="32"> Transivitque Iephte ad filios Ammon,
ut pugnaret contra eos; quos tradidit Dominus in manus eius.
</vers>
    <vers num="33"> Percussitque eos ab Aroer usque dum
venias in Mennith viginti civitates et usque ad Abelcharmim plaga
magna nimis; humiliatique sunt filii Ammon a filiis Israel.
</vers>
    <vers num="34"> Revertenti autem Iephte in Maspha
domum suam occurrit unigenita filia cum tympanis et choris: non
enim habebat alios liberos.
</vers>
    <vers num="35"> Qua visa, scidit vestimenta sua et
ait: « Heu, filia mi, incurvans incurvasti me! Et tu es
in eis, qui me perturbant! Aperui enim os meum ad Dominum et aliud
facere non potero ».
</vers>
    <vers num="36"> Cui illa respondit:
« Pater mi, si aperuisti os tuum ad Dominum, fac mihi,
quodcumque pollicitus es, concessa tibi a Domino ultione atque
victoria de hostibus tuis filiis Ammon ».
</vers>
    <vers num="37"> Dixitque ad patrem: « Hoc
solum mihi præsta, quod deprecor: Dimitte me, ut duobus mensibus
circumeam montes et plangam virginitatem meam cum sodalibus
meis ».
</vers>
    <vers num="38"> Cui ille respondit:
« Vade! ». Et dimisit eam duobus mensibus.
Cumque abisset cum sodalibus suis, flebat virginitatem suam in
montibus.
</vers>
    <vers num="39"> Expletisque duobus mensibus, reversa
est ad patrem suum; et fecit ei, sicut voverat, quæ non cognoverat
virum. Exinde mos increbuit in Israel, et consuetudo servata
est,
</vers>
    <vers num="40"> ut post anni circulum conveniant in
unum filiæ Israel et plangant filiam Iephte Galaaditæ diebus
quattuor.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Ecce autem convocatus vir Ephraim
transiit contra aquilonem, et dixerunt ad Iephte:
« Quare vadens ad pugnam contra filios Ammon vocare nos
noluisti, ut pergeremus tecum? Igitur incendemus domum tuam super
te ».
</vers>
    <vers num="2"> Quibus ille respondit:
« Disceptatio erat mihi et populo meo contra filios
Ammon vehemens, vocavique vos, ut mihi præberetis auxilium, et
facere noluistis.
</vers>
    <vers num="3"> Quod cernens posui in manibus meis
animam meam transivique ad filios Ammon, et tradidit eos Dominus in
manus meas. Quid commerui, ut hodie adversum me consurgatis in
prœlium? ».
</vers>
    <vers num="4"> Vocatis itaque ad se cunctis viris
Galaad, pugnabat contra Ephraim. Percusseruntque viri Galaad
Ephraim, quia dixerat: « Fugitivi de Ephraim estis;
Galaad habitat in medio Ephraim et Manasse ».
</vers>
    <vers num="5"> Occupaveruntque Galaaditæ vada
Iordanis, per quæ Ephraim reversurus erat. Cumque venisset ad ea
de Ephraim numero fugiens atque dixisset: « Obsecro, ut
me transire permittatis », dicebant ei Galaaditæ:
« Numquid Ephrathæus es? ». Quo dicente:
« Non sum »,
</vers>
    <vers num="6"> interrogabant eum: « Dic
ergo: Scibboleth » (quod interpretatur Spica). Qui
respondebat: « Sibboleth », illud recte
exprimere non valens. Statimque apprehensum iugulabant in ipso
Iordanis transitu. Et ceciderunt in illo tempore de Ephraim
quadraginta duo milia.
</vers>
    <vers num="7"> Iudicavitque Iephte Galaadites Israel
sex annis et mortuus est ac sepultus in civitate sua in Galaad.
</vers>
    <vers num="8"> Post hunc iudicavit Israel Abesan de
Bethlehem.
</vers>
    <vers num="9"> Qui habuit triginta filios et totidem
filias emittens foras maritis dedit; et eiusdem numeri filiis suis
accepit uxores forinsecus. Qui septem annis iudicavit Israel;
</vers>
    <vers num="10"> mortuusque est ac sepultus in
Bethlehem.
</vers>
    <vers num="11"> Cui successit Ahialon Zabulonites et
iudicavit Israel decem annis;
</vers>
    <vers num="12"> mortuusque est ac sepultus in
Ahialon terræ Zabulon.
</vers>
    <vers num="13"> Post hunc iudicavit Israel Abdon
filius Illel Pharathonites.
</vers>
    <vers num="14"> Qui habuit quadraginta filios et
triginta ex eis nepotes ascendentes super septuaginta pullos
asinarum. Et iudicavit Israel octo annis;
</vers>
    <vers num="15"> mortuusque est ac sepultus in
Pharathon terræ Ephraim in monte Amalecite.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Rursumque filii Israel fecerunt
malum in conspectu Domini, qui tradidit eos in manus Philisthinorum
quadraginta annis.
</vers>
    <vers num="2"> Erat autem vir quidam de Saraa et de
stirpe Dan nomine Manue habens uxorem sterilem.
</vers>
    <vers num="3"> Cui apparuit angelus Domini et dixit
ad eam: « Ecce sterilis es et absque liberis, sed
concipies et paries filium.
</vers>
    <vers num="4"> Cave ergo, ne vinum bibas ac siceram
nec immundum quidquam comedas,
</vers>
    <vers num="5"> quia ecce concipies et paries filium,
cuius non tanget caput novacula: erit enim puer nazaræus Dei ex
matris utero et ipse incipiet liberare Israel de manu
Philisthinorum ».
</vers>
    <vers num="6"> Quæ cum venisset ad maritum, dixit
ei: « Vir Dei venit ad me habens aspectum sicut angelus
Domini, terribilis nimis. Non interrogavi eum, unde esset, nec ipse
nomen suum mihi indicavit.
</vers>
    <vers num="7"> Et dixit mihi: “Ecce concipies
et paries filium; cave, ne vinum bibas et siceram et ne aliquo
vescaris immundo: erit enim puer nazaræus Dei ex utero matris
usque ad diem mortis suæ” ».
</vers>
    <vers num="8"> Oravit itaque Manue Dominum et ait:
« Obsecro, Domine, ut vir Dei, quem misisti, veniat
iterum et doceat nos, quid debeamus facere de puero, qui nasciturus
est ».
</vers>
    <vers num="9"> Exaudivitque Deus precantem Manue, et
venit rursum angelus Dei ad mulierem sedentem in agro. Manue autem
maritus eius non erat cum ea.
</vers>
    <vers num="10"> Festinavit ergo et cucurrit ad virum
suum nuntiavitque ei dicens: « Ecce apparuit mihi vir,
qui illo die venerat ad me ».
</vers>
    <vers num="11"> Qui surrexit et secutus est uxorem
suam veniensque ad virum dixit ei: « Tu es, qui locutus
es mulieri?  ». Et ille respondit: « Ego
sum ».
</vers>
    <vers num="12"> Cui Manue: « Quando,
inquit, sermo tuus fuerit expletus, quid circa puerum observare et
facere debemus? ».
</vers>
    <vers num="13"> Dixitque angelus Domini ad Manue:
« Ab omnibus, quæ locutus sum uxori tuæ, abstineat
se;
</vers>
    <vers num="14"> et, quidquid ex vinea nascitur, non
comedat, vinum et siceram non bibat, nullo vescatur immundo et,
quod ei præcepi, custodiat ».
</vers>
    <vers num="15"> Dixitque Manue ad angelum Domini:
« Obsecro, ut retineamus te et faciamus tibi hædum de
capris ».
</vers>
    <vers num="16"> Cui respondit angelus Domini:
« Si me retines, non comedam panes tuos; sin autem vis
holocaustum facere, offer illud Domino ». Et nesciebat
Manue quod angelus Domini esset.
</vers>
    <vers num="17"> Dixitque ad eum: « Quod
est tibi nomen, ut, si sermo tuus fuerit expletus, honoremus
te? ».
</vers>
    <vers num="18"> Cui ille respondit: « Cur
quæris nomen meum, quod est mirabile? ».
</vers>
    <vers num="19"> Tulit itaque Manue hædum de capris
et oblationem similæ et posuit super petram offerens Domino, qui
facit mirabilia; ipse autem et uxor eius intuebantur.
</vers>
    <vers num="20"> Cumque ascenderet flamma de altari
in cælum, angelus Domini in flamma pariter ascendit. Quod cum
vidisset Manue et uxor eius, proni ceciderunt in terram;
</vers>
    <vers num="21"> et ultra non eis apparuit angelus
Domini. Statimque intellexit Manue angelum esse Domini
</vers>
    <vers num="22"> et dixit ad uxorem suam:
« Morte moriemur, quia vidimus Deum ».
</vers>
    <vers num="23"> Cui respondit mulier:
« Si Dominus nos vellet occidere, de manibus nostris
holocaustum et oblationem non suscepisset nec ostendisset nobis
hæc omnia neque talia dixisset ».
</vers>
    <vers num="24"> Peperit itaque filium et vocavit
nomen eius Samson. Crevitque puer, et benedixit ei Dominus.
</vers>
    <vers num="25"> Cœpitque spiritus Domini impellere
eum in Castris Dan inter Saraa et Esthaol.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Descendit igitur Samson in Thamna
vidensque ibi mulierem de filiabus Philisthim
</vers>
    <vers num="2"> ascendit et nuntiavit patri suo et
matri dicens: « Vidi mulierem in Thamna de filiabus
Philisthinorum, quam quæso ut mihi accipiatis
uxorem ».
</vers>
    <vers num="3"> Cui dixerunt pater et mater sua:
« Numquid non est mulier in filiabus fratrum tuorum et
in omni populo meo, quia vis accipere uxorem de Philisthim, qui
incircumcisi sunt? ». Dixitque Samson ad patrem suum:
« Hanc mihi accipe, quia placuit oculis
meis ».
</vers>
    <vers num="4"> Parentes autem eius nesciebant quod
res a Domino fieret, et quæreret occasionem contra Philisthim. Eo
enim tempore Philisthim dominabantur Israeli.
</vers>
    <vers num="5"> Descendit itaque Samson cum patre suo
et matre in Thamna. Cumque venissent ad vineas oppidi, apparuit
catulus leonis rugiens et occurrit ei.
</vers>
    <vers num="6"> Irruit autem spiritus Domini in
Samson, et dilaceravit leonem, quasi hædum in frusta concerperet,
nihil omnino habens in manu; et hoc patri et matri noluit
indicare.
</vers>
    <vers num="7"> Descenditque et locutus est mulieri,
quæ placuerat oculis eius.
</vers>
    <vers num="8"> Et post aliquot dies revertens, ut
acciperet eam, declinavit, ut videret cadaver leonis; et ecce
examen apum in corpore leonis erat ac favus mellis.
</vers>
    <vers num="9"> Quem, cum sumpsisset in manibus,
comedebat in via; veniensque ad patrem suum et matrem dedit eis
partem, qui et ipsi comederunt. Nec tamen eis voluit indicare quod
mel de corpore leonis assumpserat.
</vers>
    <vers num="10"> Descendit itaque pater eius ad
mulierem, et fecit ibi Samson convivium; sic enim iuvenes facere
consuerant.
</vers>
    <vers num="11"> Cum ergo cives loci illius vidissent
eum, dederunt ei sodales triginta, qui essent cum eo.
</vers>
    <vers num="12"> Quibus locutus est Samson:
« Proponam vobis problema, quod si solveritis mihi intra
septem dies convivii, dabo vobis triginta tunicas et totidem vestes
mutatorias;
</vers>
    <vers num="13"> sin autem non potueritis solvere,
vos dabitis mihi triginta tunicas et eiusdem numeri vestes
mutatorias ». Qui responderunt ei: « Propone
problema, ut audiamus ».
</vers>
    <vers num="14"> Dixitque eis:
« De comedente exivit cibus,
et de forti est egressa dulcedo ».
Nec potuerunt per tres dies propositionem solvere.
</vers>
    <vers num="15"> Cumque adesset dies quartus,
dixerunt ad uxorem Samson: « Blandire viro tuo et suade
ei, ut indicet tibi quid significet problema. Quod si facere
nolueris, incendemus et te et domum patris tui. An idcirco nos
vocastis ad nuptias, ut spoliaretis? ».
</vers>
    <vers num="16"> Quæ fundebat apud Samson lacrimas
et querebatur dicens: « Odisti me et non diligis;
idcirco problema, quod proposuisti filiis populi mei, non vis mihi
exponere ». At ille respondit: « Patri meo et
matri nolui dicere et tibi indicare potero? ».
</vers>
    <vers num="17"> Septem igitur diebus convivii flebat
apud eum; tandemque die septimo, cum ei molesta esset, exposuit.
Quæ statim indicavit civibus suis,
</vers>
    <vers num="18"> et illi dixerunt ei die septimo ante
solis occubitum:
« Quid dulcius melle,
et quid leone fortius? ».
Qui ait ad eos:
« Si non arassetis in vitula mea,
non invenissetis propositionem meam ».
</vers>
    <vers num="19"> Irruit itaque in eo spiritus Domini,
descenditque Ascalonem et percussit ibi triginta viros, quorum
ablatas vestes dedit iis, qui problema solverant; iratusque nimis
ascendit in domum patris sui.
</vers>
    <vers num="20"> Uxor autem eius accepit maritum unum
de amicis eius, qui erat pronubus.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Post aliquantum autem temporis,
cum dies triticeæ messis instarent, venit Samson invisere volens
uxorem suam et attulit ei hædum de capris. Cumque ad eam vellet
intrare, prohibuit eum pater illius
</vers>
    <vers num="2"> dicens: « Putavi quod
odisses eam et ideo tradidi illam amico tuo; sed habet sororem
iuniorem, quæ pulchrior illa est; sit tibi pro ea
uxor ».
</vers>
    <vers num="3"> Dixitque eis Samson: « Hac
vice non erit culpa in me contra Philisthæos, cum faciam eis
mala ».
</vers>
    <vers num="4"> Perrexitque et cepit trecentas vulpes
caudasque earum iunxit ad caudas sumensque faces ligavit singulas
in medio binarum caudarum;
</vers>
    <vers num="5"> facibusque igne succensis, dimisit
vulpes in segetes Philisthinorum. Et comportatæ iam fruges et
adhuc stantes in stipula concrematæ sunt in tantum, ut vineas
quoque et oliveta flamma consumeret.
</vers>
    <vers num="6"> Dixeruntque Philisthim:
« Quis fecit hanc rem? ». Quibus dictum est:
« Samson gener Thamnathæi, quia tulit uxorem eius et
alteri tradidit, hæc operatus est ». Ascenderuntque
Philisthim et combusserunt tam mulierem quam patrem eius.
</vers>
    <vers num="7"> Quibus ait Samson: « Si
talia facitis, utique ex vobis expetam ultionem et tunc
quiescam ».
</vers>
    <vers num="8"> Percussitque eos ingenti plaga, suram
ad femur. Et descendens habitavit in spelunca petræ Etam.
</vers>
    <vers num="9"> Igitur ascendentes Philisthim in
terra Iudæ castrametati sunt, et in Lehi (id est Maxilla) eorum
est fusus exercitus.
</vers>
    <vers num="10"> Dixeruntque ad eos viri de tribu
Iudæ: « Cur ascendistis adversum nos? ». Qui
responderunt: « Ut ligemus Samson venimus et reddamus
ei, quæ in nos operatus est ».
</vers>
    <vers num="11"> Descenderunt ergo tria milia virorum
de Iuda ad specum petræ Etam dixeruntque ad Samson:
« Nescis quod Philisthim imperent nobis? Quare hoc nobis
facere voluisti? ». Quibus ille ait: « Sicut
fecerunt mihi, feci eis ».
</vers>
    <vers num="12"> « Ligare, inquiunt, te
venimus et tradere in manus Philisthinorum ».
« Iurate, respondit, mihi quod non me
occidatis ».
</vers>
    <vers num="13"> Dixerunt: « Non te
occidemus, sed vinctum trademus ». Ligaveruntque eum
duobus novis funibus et tulerunt de petra Etam.
</vers>
    <vers num="14"> Qui cum venisset in Lehi, et
Philisthim vociferantes occurrissent ei, irruit spiritus Domini in
eum, et, sicut solent ad odorem ignis lina consumi, ita vincula,
quibus brachia eius ligata erant, dissipata sunt et soluta.
</vers>
    <vers num="15"> Inventamque maxillam asini recentem
arripiens percussit in ea mille viros
</vers>
    <vers num="16"> et ait:
« In maxilla asini
acervum feci ex eis!
In mandibula asini
percussi mille viros! ».
</vers>
    <vers num="17"> Cumque hæc canens verba complesset,
proiecit mandibulam de manu et vocavit nomen loci illius Ramathlehi
(quod interpretatur Elevatio maxillæ).
</vers>
    <vers num="18"> Sitiensque valde clamavit ad Dominum
et ait: « Tu dedisti in manu servi tui salutem hanc
maximam atque victoriam; et en siti morior incidamque in manus
incircumcisorum ».
</vers>
    <vers num="19"> Aperuit itaque Deus fossam in Lehi,
et egressæ sunt inde aquæ; quibus haustis, refocillavit spiritum
et vires recepit. Idcirco appellatum est nomen fontis illius fons
Invocantis, qui est in Lehi usque in præsentem diem.
</vers>
    <vers num="20"> Iudicavitque Israel in diebus
Philisthim viginti annis.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Abiit Samson in Gazam et vidit ibi
meretricem mulierem ingressusque est ad eam.
</vers>
    <vers num="2"> Cum nuntiatum esset Gazæis intrasse
urbem Samson, circuierunt et insidiabantur ei in porta civitatis;
tota autem nocte quieverunt præstolantes, ut, facto mane, exeuntem
occiderent.
</vers>
    <vers num="3"> Dormivit autem Samson usque ad noctis
medium et inde consurgens apprehendit ambas portæ fores cum
postibus suis et evellit eas cum sera, impositasque umeris portavit
ad verticem montis, qui respicit Hebron.
</vers>
    <vers num="4"> Post hæc amavit mulierem, quæ
habitabat in valle Sorec et vocabatur Dalila.
</vers>
    <vers num="5"> Veneruntque ad eam principes
Philisthinorum atque dixerunt: « Decipe eum et disce ab
illo in quo tantam habeat fortitudinem, et quomodo eum superare
valeamus et vinctum humiliare; quod si feceris, dabimus tibi
singuli mille centum argenteos ».
</vers>
    <vers num="6"> Locuta est ergo Dalila ad Samson:
« Dic mihi, obsecro, in quo sit tua maxima fortitudo, et
quid sit, quo ligatus humilieris ».
</vers>
    <vers num="7"> Cui respondit Samson: « Si
septem nerviceis funibus necdum siccis et adhuc humentibus ligatus
fuero, deficiam eroque ut ceteri homines ».
</vers>
    <vers num="8"> Attuleruntque ad eam satrapæ
Philisthinorum septem funes, ut dixerat; quibus vinxit eum,
</vers>
    <vers num="9"> latentibus apud se insidiis in
cubiculo. Clamavitque ad eum: « Philisthim super te,
Samson! ». Qui rupit vincula, quomodo si rumpat quis
filum de stuppa tortum, cum odorem ignis acceperit; et non est
cognitum in quo esset fortitudo eius.
</vers>
    <vers num="10"> Dixitque ad eum Dalila:
« Ecce illusisti mihi et falsum locutus es; saltem nunc
indica mihi quo ligari debeas ».
</vers>
    <vers num="11"> Cui ille respondit: « Si
ligatus fuero novis funibus, qui numquam fuerunt in opere, infirmus
ero et aliorum hominum similis ».
</vers>
    <vers num="12"> Quibus rursum Dalila vinxit eum et
clamavit: « Philisthim super te, Samson! »,
in cubiculo insidiis præparatis. Qui ita rupit vincula brachiorum
quasi fila telarum.
</vers>
    <vers num="13"> Dixitque Dalila rursum ad eum:
« Usquequo decipis me et falsum loqueris? Ostende quo
vinciri debeas ». Cui respondit Samson: « Si
septem crines nexos capitis mei cum licio plexueris et paxillo
fixeris, deficiam eroque ut ceteri homines ».
</vers>
    <vers num="14"> Quæ cum dormire eum fecisset et
septem crines nexos capitis eius cum licio plexisset et paxillo
fixisset, dixit ad eum: « Philisthim super te,
Samson! ». Qui consurgens de somno extraxit paxillum cum
navicula et licio.
</vers>
    <vers num="15"> Dixitque ad eum Dalila:
« Quomodo dicis quod ames me, cum animus tuus non sit
mecum? Per tres vices mentitus es mihi et noluisti dicere in quo
sit tua maxima fortitudo ».
</vers>
    <vers num="16"> Cumque molesta ei esset et per
multos dies iugiter eum urgeret, defecit anima eius et ad mortem
usque lassata est.
</vers>
    <vers num="17"> Tunc aperiens ei totum cor suum
dixit ad eam: « Novacula numquam ascendit super caput
meum, quia nazaræus consecratus Deo sum de utero matris meæ; si
rasum fuerit caput meum, recedet a me fortitudo mea, et deficiam
eroque ut ceteri homines ».
</vers>
    <vers num="18"> Videns illa quod confessus ei esset
omnem animum suum, misit ad principes Philisthinorum atque
mandavit: « Ascendite adhuc semel, quia nunc mihi
aperuit totum cor suum ». Qui ascenderunt, assumpta
pecunia, quam promiserant.
</vers>
    <vers num="19"> At illa dormire eum fecit super
genua sua vocavitque tonsorem et fecit radere septem crines eius et
cœpit humiliare eum; statim enim ab eo fortitudo discessit.
</vers>
    <vers num="20"> Dixitque: « Philisthim
super te, Samson! ». Qui de somno consurgens dixit in
animo suo: « Egrediar, sicut ante feci, et me
excutiam », nesciens quod Dominus recessisset ab eo.
</vers>
    <vers num="21"> Quem cum apprehendissent Philisthim,
statim eruerunt oculos eius et duxerunt Gazam vinctum duabus
catenis æneis et clausum in carcere molere fecerunt.
</vers>
    <vers num="22"> Iamque capilli eius renasci
cœperant, postquam rasi sunt.
</vers>
    <vers num="23"> Principes autem Philisthinorum
convenerunt in unum, ut immolarent hostias magnificas Dagon deo suo
et epularentur dicentes:
« Tradidit deus noster
in manus nostras
inimicum nostrum Samson ».
</vers>
    <vers num="24"> Quem etiam populus videns laudabat
deum suum eademque dicebat:
« Tradidit deus noster in manus nostras
adversarium nostrum,
qui vastavit terram nostram
et occidit plurimos nostrum ».
</vers>
    <vers num="25"> Cum enim iam hilariores essent,
postulaverunt, ut vocaretur Samson et ante eos luderet. Qui
adductus de carcere ludebat ante eos; feceruntque eum stare inter
duas columnas.
</vers>
    <vers num="26"> Qui dixit puero tenenti manum suam:
« Dimitte me, ut tangam columnas, quibus imminet domus,
et recliner super eas et paululum requiescam ».
</vers>
    <vers num="27"> Domus autem plena erat virorum ac
mulierum; et erant ibi omnes principes Philisthinorum, ac de tecto
circiter tria milia utriusque sexus spectabant ludentem Samson.
</vers>
    <vers num="28"> At ille invocavit Dominum dicens:
« Domine Deus, memento mei! Et redde mihi tantum hac
vice fortitudinem pristinam, Deus, ut ulciscar me de Philisthim
saltem pro uno duorum luminum meorum! ».
</vers>
    <vers num="29"> Et tangens ambas columnas medias,
quibus innitebatur domus, obnixusque contra alteram earum dextera
et contra alteram læva
</vers>
    <vers num="30"> ait: « Moriatur anima mea
cum Philisthim! ». Concussisque fortiter columnis,
cecidit domus super omnes principes et ceteram multitudinem, quæ
ibi erat; multoque plures interfecit moriens, quam ante vivus
occiderat.
</vers>
    <vers num="31"> Descendentes autem fratres eius et
universa cognatio tulerunt corpus eius et sepelierunt inter Saraa
et Esthaol in sepulcro patris sui Manue; iudicavitque Israel
viginti annis.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Fuit vir quidam de monte Ephraim
nomine Michas,
</vers>
    <vers num="2"> qui dixit matri suæ:
« Mille centum argenteos, qui ablati sunt a te et super
quibus, me audiente, maledicens iuraveras, ecce ego habeo; ego
abstuli ». Cui illa respondit: « Benedictus
filius meus Domino! ».
</vers>
    <vers num="3"> Reddidit ergo eos matri suæ, quæ
dixit ei: « Consecravi et vovi argentum hoc Domino: de
manu mea suscipiat pro filio meo, ut faciat sculptile atque
conflatile. Et nunc trado illud tibi ».
</vers>
    <vers num="4"> Reddiditque eos matri suæ, quæ
tulit ducentos argenteos et dedit eos argentario, ut faceret ex eis
sculptile atque conflatile, quod fuit in domo Michæ,
</vers>
    <vers num="5"> qui ædiculam Dei habens fecit ephod
ac theraphim implevitque unius filiorum suorum manum, et factus est
ei sacerdos.
</vers>
    <vers num="6"> In diebus illis non erat rex in
Israel, sed unusquisque, quod sibi rectum videbatur, hoc
faciebat.
</vers>
    <vers num="7"> Fuit quoque adulescens de Bethlehem
Iudæ ex cognatione Iudæ; eratque ipse Levites et habitabat ibi ut
advena.
</vers>
    <vers num="8"> Egressusque de civitate Bethlehem
peregrinari voluit ubicumque sibi commodum repperisset. Cumque iter
faciens venisset in monte Ephraim usque ad domum Michæ,
</vers>
    <vers num="9"> interrogatus est ab eo unde venisset.
Qui respondit: « Levita sum de Bethlehem Iudæ et vado,
ut habitem, ubi potuero et utile mihi esse
perspexero ».
</vers>
    <vers num="10"> Dixitque Michas: « Mane
apud me et esto mihi parens ac sacerdos; daboque tibi per annos
singulos decem argenteos ac vestium apparatum et quæ ad victum
sunt necessaria ».
</vers>
    <vers num="11"> Acquievit et mansit apud hominem
fuitque illi quasi unus de filiis.
</vers>
    <vers num="12"> Implevitque Michas manum eius et
habuit puerum sacerdotem apud se,
</vers>
    <vers num="13"> « nunc scio, dicens, quod
benefaciet mihi Dominus habenti levitici generis
sacerdotem ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> In diebus illis non erat rex in
Israel, et tribus Dan quærebat possessionem sibi, ut habitaret in
ea; usque ad illum enim diem inter ceteras tribus sortem non
acceperat.
</vers>
    <vers num="2"> Miserunt igitur filii Dan stirpis et
familiæ suæ quinque viros fortissimos de Saraa et Esthaol, ut
explorarent terram et diligenter inspicerent, dixeruntque eis:
« Ite et considerate terram ». Qui cum
venissent in montem Ephraim usque ad domum Michæ, pernoctaverunt
ibi.
</vers>
    <vers num="3"> Cum essent prope domum Michæ,
agnoscentes vocem adulescentis Levitæ declinaverant illuc dicentes
ad eum: « Quis te huc adduxit? Quid hic agis? Quam ob
causam huc venire voluisti? ».
</vers>
    <vers num="4"> Qui respondit eis: « Hæc
et hæc præstitit mihi Michas et me mercede conduxit, ut sim ei
sacerdos ».
</vers>
    <vers num="5"> Rogaveruntque eum, ut consuleret
Deum, ut scire possent an prospero itinere pergerent, et res
haberet effectum.
</vers>
    <vers num="6"> Qui respondit eis: « Ite
cum pace; Dominus respicit viam vestram et iter, quo
pergitis ».
</vers>
    <vers num="7"> Euntes itaque quinque viri venerunt
Lais videruntque populum habitantem in ea absque ullo timore iuxta
Sidoniorum consuetudinem, securum et quietum, nullo eis penitus
resistente, magnarumque opum et procul a Sidoniis neque in
societate cum Syria.
</vers>
    <vers num="8"> Reversique ad fratres suos in Saraa
et Esthaol et quid egissent sciscitantibus, responderunt:
</vers>
    <vers num="9"> « Surgite, et ascendamus
adversus eos. Vidimus enim terram valde opulentam et uberem, et vos
neglegetis? Nolite cessare; eamus et possideamus eam.
</vers>
    <vers num="10"> Intrabimus ad securos in regionem
latissimam; tradetque nobis Deus locum, in quo nullius rei est
penuria eorum, quæ sunt in terra ».
</vers>
    <vers num="11"> Profecti igitur sunt de cognatione
Dan, de Saraa et Esthaol, sescenti viri accincti armis
bellicis.
</vers>
    <vers num="12"> Ascendentesque castrametati sunt in
Cariathiarim Iudæ, qui locus ex eo tempore Castrorum Dan nomen
accepit et est post tergum Cariathiarim.
</vers>
    <vers num="13"> Inde transierunt in montem
Ephraim.
Cumque venissent usque ad domum Michæ,
</vers>
    <vers num="14"> dixerunt quinque viri, qui prius
missi fuerant ad considerandam terram Lais, fratribus suis:
« Nostis quod in domibus istis sit ephod et theraphim et
sculptile atque conflatile? Videte quid vobis placeat, ut
faciatis ».
</vers>
    <vers num="15"> Et, cum paululum declinassent,
ingressi sunt domum adulescentis Levitæ, domum Michæ,
salutaveruntque eum verbis pacificis.
</vers>
    <vers num="16"> Sescenti autem viri, ita ut erant
armati, stabant ante ostium.
</vers>
    <vers num="17"> At illi, qui ingressi fuerant domum
iuvenis, sculptile et ephod et theraphim atque conflatile tulerunt;
et sacerdos stabat ante ostium et sescenti viri armati.
</vers>
    <vers num="18"> Tulerunt igitur, qui intraverant
domum, sculptile, ephod et theraphim atque conflatile. Quibus dixit
sacerdos: « Quid facitis? ».
</vers>
    <vers num="19"> Cui responderunt: « Tace
et pone digitum super os tuum venique nobiscum, ut habeamus te
patrem et sacerdotem. Quid tibi melius est, ut sis sacerdos in domo
unius viri, an in una tribu et familia in Israel? ».
</vers>
    <vers num="20"> Et gavisus est sacerdos tulitque
ephod et theraphim ac sculptile et profectus est in medio
populi.
</vers>
    <vers num="21"> Qui cum pergerent et ante se ire
fecissent parvulos et iumenta et omne, quod erat pretiosum,
</vers>
    <vers num="22"> iamque a domo Michæ essent procul,
viri, qui habitabant in ædibus prope domum Michæ, convocati
secuti sunt filios Dan
</vers>
    <vers num="23"> et post tergum clamare cœperunt.
Qui cum respexissent, dixerunt ad Micham: « Quid tibi
vis? Cur concurritis? ».
</vers>
    <vers num="24"> Qui respondit: « Deos
meos, quos mihi feci, tulistis, et sacerdotem et omnia, quæ habeo,
et dicitis: “Quid tibi est?” ».
</vers>
    <vers num="25"> Dixeruntque ei filii Dan:
« Cave, ne ultra loquaris ad nos, et irruant in te viri
animo concitati, et ipse cum omni domo tua pereas ».
</vers>
    <vers num="26"> Et sic, cœpto itinere, perrexerunt.
Videns autem Michas quod fortiores se essent, reversus est in domum
suam.
</vers>
    <vers num="27"> Sescenti autem viri tulerunt, quod
Michas fecerat, et sacerdotem eius veneruntque in Lais ad populum
quiescentem atque securum et percusserunt eos in ore gladii
urbemque incendio tradiderunt,
</vers>
    <vers num="28"> nullo penitus ferente præsidium, eo
quod procul habitarent a Sidone neque cum Syria haberent quidquam
societatis ac negotii.
Erat autem civitas sita in regione Rohob; quam rursum exstruentes
habitaverunt in ea,
</vers>
    <vers num="29"> vocato nomine civitatis Dan iuxta
vocabulum patris sui, quem genuerat Israel, quæ prius Lais
dicebatur.
</vers>
    <vers num="30"> Posueruntque sibi sculptile; et
Ionathan filius Gersam filii Moysi ac filii eius sacerdotes erant
in tribu Dan usque ad diem captivitatis terræ;
</vers>
    <vers num="31"> mansitque apud eos idolum Michæ
omni tempore, quo fuit domus Dei in Silo.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Fuit quidam vir Levites habitans ut
advena in extrema parte montis Ephraim, qui accepit concubinam de
Bethlehem Iudæ.
</vers>
    <vers num="2"> Quæ irritata reversa est in domum
patris sui in Bethlehem mansitque apud eum quattuor mensibus.
</vers>
    <vers num="3"> Secutusque est eam vir suus volens
loqui ad cor eius et secum reducere habens in comitatu puerum et
duos asinos. Quæ suscepit eum et introduxit in domum patris sui.
Quem cum socer eius vidisset, occurrit ei lætus
</vers>
    <vers num="4"> et retinuit hominem. Mansitque gener
in domo soceri tribus diebus comedens cum eo et bibens
familiariter.
</vers>
    <vers num="5"> Die autem quarto, cum de nocte
consurrexissent, et ille proficisci vellet, socer ait ad eum:
« Gusta prius pauxillum panis et conforta cor tuum et
sic proficisceris ».
</vers>
    <vers num="6"> Sederuntque ambo simul et comederunt
ac biberunt. Dixitque pater puellæ ad generum suum:
« Quæso te, ut hodie hic maneas, pariterque
lætemur ».
</vers>
    <vers num="7"> At ille consurgens cœpit velle
proficisci. Et nihilominus obnixe eum socer tenuit et apud se fecit
manere.
</vers>
    <vers num="8"> Mane autem facto, quinta die parabat
Levites iter; cui socer rursum: « Oro te, inquit, ut
confortes cor tuum”. Et tardabant, donec declinaret dies; et
ambo comederunt simul.
</vers>
    <vers num="9"> Surrexitque adulescens, ut pergeret
cum uxore sua et puero. Cui rursum locutus est socer eius pater
puellæ: « Considera quod dies ad occasum declivior sit
et propinquet ad vesperum; manete apud me etiam hodie, pernocta hic
et esto læto animo, et cras mane proficiscemini, ut vadas in domum
tuam ».
</vers>
    <vers num="10"> Noluit gener acquiescere sermonibus
eius, sed statim perrexit et venit contra Iebus, id est Ierusalem,
ducens secum duos asinos onustos et concubinam.
</vers>
    <vers num="11"> Iamque aderant iuxta Iebus, et dies
mutabatur in noctem; dixitque puer ad dominum suum:
« Veni, obsecro, declinemus ad urbem Iebusæorum et
maneamus in ea ».
</vers>
    <vers num="12"> Cui respondit dominus:
« Non ingrediamur oppidum gentis alienæ, quæ non est
de filiis Israel, sed transibimus usque Gabaa ».
</vers>
    <vers num="13"> Dixitque puero suo: “Veni,
accedamus ad unum de locis et manebimus in Gabaa aut
Rama ».
</vers>
    <vers num="14"> Transierunt igitur Iebus et cœptum
carpebant iter; occubuitque eis sol iuxta Gabaa, quæ est in tribu
Beniamin.
</vers>
    <vers num="15"> Diverteruntque ad eam, ut manerent
ibi; quo cum intrassent, sedebant in platea civitatis, et nullus
eos recipere volebat hospitio.
</vers>
    <vers num="16"> Et ecce apparuit homo senex
revertens de agro et de opere suo vespere, qui et ipse erat de
monte Ephraim et peregrinus habitabat in Gabaa; homines autem loci
illius erant de tribu Beniamin.
</vers>
    <vers num="17"> Elevatisque oculis, vidit senex
sedentem hominem viatorem in platea civitatis et dixit ad eum:
« Unde venis et quo vadis? ».
</vers>
    <vers num="18"> Qui respondit ei:
« Profecti sumus de Bethlehem Iudæ et pergimus ad locum
meum, qui est in extrema parte montis Ephraim, unde profectus sum
in Bethlehem. Et nunc vado ad domum meam, nullusque sub tectum suum
me vult recipere
</vers>
    <vers num="19"> habentem paleas et pabulum pro
asinis nostris et panem ac vinum in meos et ancillæ tuæ usus et
pueri, qui cum servo tuo sunt; nulla re indigemus nisi
hospitio ».
</vers>
    <vers num="20"> Cui respondit senex:
« Pax tecum sit! Ego præbebo omnia, quæ necessaria
sunt; tantum, quæso, ne in platea maneas ».
</vers>
    <vers num="21"> Introduxitque eum in domum suam et
commixtum migma asinis præbuit; ac, postquam laverunt pedes suos,
recepit eos in convivium.
</vers>
    <vers num="22"> Illis læto corde epulantibus,
venerunt viri civitatis illius filii Belial et circumdantes domum
senis fores pulsare cœperunt clamantes ad dominum domus atque
dicentes: « Educ virum, qui ingressus est domum tuam, ut
abutamur eo ».
</vers>
    <vers num="23"> Egressusque est ad eos senex et ait:
« Nolite, fratres, nolite facere malum hoc, quia
ingressus est homo hospitium meum, et cessate ab hac stultitia.
</vers>
    <vers num="24"> Habeo filiam virginem, et hic homo
habet concubinam; educam eas ad vos, ut humilietis eas et faciatis
eis, quod vobis placuerit; tantum, obsecro, ne scelus hoc operemini
in virum ».
</vers>
    <vers num="25"> Nolebant acquiescere sermonibus
eius; quod cernens homo apprehendit et eduxit ad eos concubinam
suam. Qua cum abusi essent et tota nocte ei illusissent, dimiserunt
eam mane.
</vers>
    <vers num="26"> At mulier, recedentibus tenebris,
venit ad ostium domus, ubi manebat dominus suus, et ibi
corruit.
</vers>
    <vers num="27"> Mane facto surrexit homo et aperuit
ostium, ut cœptam expleret viam; et ecce concubina eius iacebat
ante ostium, sparsis in limine manibus.
</vers>
    <vers num="28"> Cui ille loquebatur:
« Surge, ut ambulemus ». Qua nihil
respondente, intellegens quod erat mortua, tulit eam et imposuit
asino; reversusque est in domum suam.
</vers>
    <vers num="29"> Quam cum esset ingressus, arripuit
gladium et cadaver uxoris secundum ossa sua in duodecim partes ac
frusta concidens misit in omnes terminos Israel.
</vers>
    <vers num="30"> Quod cum vidissent singuli,
conclamabant: « Numquam res talis facta et visa est in
Israel ex eo die, quo ascenderunt patres nostri de Ægypto, usque
in præsens tempus! ». Præceperat enim viris, quos
miserat, dicens: « Hæc dicite omni viro Israel: Si
factum est quidquam tale ex die, quo ascenderunt filii Israel de
terra Ægypti, usque ad præsentem diem? Attendite ad hoc,
consiliamini et decernite quid facto opus sit!”.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Egressi sunt itaque omnes filii
Israel et pariter congregati, quasi vir unus, de Dan usque
Bersabee et terra Galaad ad Dominum in Maspha.
</vers>
    <vers num="2"> Omnisque populi anguli et cunctæ
tribus Israel in ecclesiam populi Dei convenerunt: quadringenta
milia peditum pugnatorum.
</vers>
    <vers num="3"> Nec latuit filios Beniamin, quod
ascendissent filii Israel in Maspha. Interrogatusque Levita maritus
mulieris interfectæ quo modo tantum scelus perpetratum esset,
</vers>
    <vers num="4"> respondit: « Veni in Gabaa
Beniamin cum uxore mea illucque diverti.
</vers>
    <vers num="5"> Et ecce homines civitatis illius
circumdederunt nocte domum, in qua manebam, volentes me occidere et
uxorem meam incredibili libidinis furore vexantes; denique mortua
est.
</vers>
    <vers num="6"> Quam arreptam in frusta concidi
misique partes in omnes terminos possessionis Israel, quia fecerunt
nefas et piaculum in Israel.
</vers>
    <vers num="7"> Adestis omnes, filii Israel:
decernite quid facere debeatis ».
</vers>
    <vers num="8"> Stansque omnis populus quasi unius
hominis sermone respondit: « Non recedemus in
tabernacula nostra, nec suam quisquam intrabit domum,
</vers>
    <vers num="9"> sed hoc contra Gabaa in commune
faciemus secundum sortem:
</vers>
    <vers num="10"> decem viri eligantur e centum ex
omnibus tribubus Israel et centum de mille et mille de decem
milibus, ut comportent exercitui cibaria illis, qui venerunt, ut
reddant Gabaa Beniamin pro scelere, quod meretur ».
</vers>
    <vers num="11"> Convenitque universus Israel ad
civitatem quasi unus homo, eadem mente unoque consilio,
</vers>
    <vers num="12"> et miserunt nuntios ad omnem tribum
Beniamin, qui dicerent: « Quale nefas in vobis repertum
est!
</vers>
    <vers num="13"> Tradite homines filios Belial in
Gabaa, qui hoc flagitium perpetrarunt, ut moriantur, et auferatur
malum de Israel ».
Qui noluerunt fratrum suorum filiorum Israel audire mandatum,
</vers>
    <vers num="14"> sed ex cunctis urbibus, quæ suæ
sortis erant, convenerunt in Gabaa, ut illis ferrent auxilium et
contra universum Israel populum dimicarent.
</vers>
    <vers num="15"> Recensitique sunt in die illa
viginti sex milia de civitatibus Beniamin educentium gladium,
præter habitatores Gabaa, qui septingenti erant viri
fortissimi.
</vers>
    <vers num="16"> In universo hoc populo erant
septingenti viri electi, qui sinistra pro dextra utebantur et sic
fundis lapides ad certum iaciebant, ut capillum quoque possent
percutere, et nequaquam in alteram partem ictus lapidis
deferretur.
</vers>
    <vers num="17"> Virorum quoque Israel, absque filiis
Beniamin, recensita sunt quadringenta milia educentium gladios et
paratorum ad pugnam.
</vers>
    <vers num="18"> Qui surgentes venerunt in Bethel
consulueruntque Deum atque dixerunt: « Quis erit in
exercitu nostro princeps certaminis contra filios
Beniamin? ». Quibus respondit Dominus: « Iuda
ascendet primus ».
</vers>
    <vers num="19"> Statimque filii Israel surgentes
mane castrametati sunt contra Gabaa;
</vers>
    <vers num="20"> et inde procedentes ad pugnam contra
Beniamin, contra urbem aciem direxerunt.
</vers>
    <vers num="21"> Egressique filii Beniamin de Gabaa
occiderunt de filiis Israel die illo viginti duo milia viros.
</vers>
    <vers num="22"> Rursum filii Israel confortati in
eodem loco, in quo prius certaverant, aciem direxerunt,
</vers>
    <vers num="23"> ita tamen ut prius ascenderent et
flerent coram Domino usque ad noctem consulerentque eum et
dicerent: « Debeo ultra procedere ad dimicandum contra
filios Beniamin fratres meos, an non? ». Quibus ille
respondit: « Ascendite ad eos ».
</vers>
    <vers num="24"> Cumque filii Israel altero die
contra filios Beniamin ad prœlium processissent,
</vers>
    <vers num="25"> eruperunt filii Beniamin de Gabaa et
occurrentes eis iterum decem et octo milia virorum educentium
gladium prostraverunt.
</vers>
    <vers num="26"> Quam ob rem omnes filii Israel,
universus populus, venerunt in Bethel et sedentes flebant coram
Domino ieiunaveruntque die illo usque ad vesperam et obtulerunt ei
holocausta et pacificas victimas
</vers>
    <vers num="27"> et super statu suo interrogaverunt.
Eo tempore ibi erat arca fœderis Dei,
</vers>
    <vers num="28"> et Phinees filius Eleazari filii
Aaron stabat coram eo. Consuluerunt igitur Dominum atque dixerunt:
« Exire ultra debemus ad pugnam contra filios Beniamin
fratres nostros, an quiescere? ». Quibus ait Dominus:
« Ascendite, cras enim tradam eos in manus
vestras ».
</vers>
    <vers num="29"> Posueruntque filii Israel insidias
per circuitum urbis Gabaa
</vers>
    <vers num="30"> et tertia vice sicut semel et bis
contra Beniamin et Gabaa exercitum produxerunt.
</vers>
    <vers num="31"> Sed et filii Beniamin eruperunt in
occursum populi et abstracti de civitate cœperunt cædere ex eis
sicut primo et secundo die, per duas semitas terga vertentes,
quarum una ferebat in Bethel, altera in Gabaa, atque prosternere in
campo triginta circiter viros.
</vers>
    <vers num="32"> Putaverunt enim solito eos more
percussos cedere; qui fugam simulaverunt, ut abstraherent eos de
civitate et quasi fugientes ad supradictas semitas perducerent.
</vers>
    <vers num="33"> Omnes itaque viri Israel surgentes
de sedibus suis tetenderunt aciem in loco, qui vocatur Baalthamar.
Insidiæ quoque eruperunt de loco suo, de regione in occidente
Gabaa.
</vers>
    <vers num="34"> Venerunt ergo adversus Gabaa decem
milia virorum electorum de universo Israel. Ingravatumque est
bellum contra filios Beniamin, et non intellexerunt quod ex omni
parte illis instaret interitus.
</vers>
    <vers num="35"> Percussitque eos Dominus in
conspectu filiorum Israel, et interfecerunt ex eis in illo die
viginti quinque milia et centum viros, omnes bellatores et
educentes gladium.
</vers>
    <vers num="36"> Filii autem Beniamin, cum se
inferiores esse vidissent, cœperunt fugere. Quod cernentes filii
Israel, dederunt eis ad fugiendum locum, quia confidebant in
insidiis, quas iuxta urbem posuerant.
</vers>
    <vers num="37"> Qui cum repente de latibulis
surrexissent, irruerunt super Gabaa et ingressi celeriter
percusserunt totam civitatem in ore gladii.
</vers>
    <vers num="38"> Signum autem dederant filii Israel
his, quos in insidiis collocaverant, ut ignem accenderent et,
ascendente in altum fumo, captam urbem demonstrarent.
</vers>
    <vers num="39"> Verterant ergo terga filii Israel in
ipso certamine positi, et filii Beniamin putantes quod
percussissent eos sicut in priore pugna, cœperant de exercitu
eorum cædere triginta fere viros.
</vers>
    <vers num="40"> Cum autem columna fumi de civitate
conscendere cœpisset, et Beniamin quoque retro aspiciens cerneret
de civitate flammas in sublime ferri,
</vers>
    <vers num="41"> cumque vir Israel versa facie
aggrederetur, vir Beniamin conturbatus est, quia vidit se
apprehensum a malo.
</vers>
    <vers num="42"> Et ad viam deserti ire cœperunt,
illuc quoque eos adversariis persequentibus. Sed et hi, qui urbem
succenderant, occurrerunt eis,
</vers>
    <vers num="43"> atque ita factum est ut ex utraque
parte ab hostibus cæderentur, nec erat eis ulla requies. Prostrati
sunt usque ad orientalem plagam urbis Gabaa.
</vers>
    <vers num="44"> Fuerunt autem, qui interfecti sunt
de Beniamin, decem et octo milia virorum omnes robustissimi
pugnatores.
</vers>
    <vers num="45"> Qui remanserant, fugerunt in
solitudinem et pergebant ad petram, cuius vocabulum est Remmon.
Quasi racemos colligentes occiderunt in viis quinque milia viros.
Et cum instantius eos persequerentur usque Gadaam, interfecerunt
etiam alios duo milia.
</vers>
    <vers num="46"> Et sic factum est ut omnes, qui
ceciderant de Beniamin in die illa, essent viginti quinque milia
pugnatores ad bella promptissimi.
</vers>
    <vers num="47"> Remanserunt itaque, qui evadere
potuerant et fugere in solitudinem, sescenti viri; sederuntque in
petra Remmon mensibus quattuor.
</vers>
    <vers num="48"> Regressi autem filii Israel ex
civitatibus a viris usque ad iumenta, usque ad omne, quod inveniri
poterat, gladio percusserunt, cunctasque urbes et viculos Beniamin
vorax flamma consumpsit.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Iuraverunt autem filii Israel in
Maspha et dixerunt: « Nullus nostrum dabit filiis
Beniamin de filiabus suis uxorem ».
</vers>
    <vers num="2"> Venitque populus in Bethel, et in
conspectu Dei sedentes usque ad vesperam levaverunt vocem et magno
ululatu cœperunt flere dicentes:
</vers>
    <vers num="3"> « Quare, Domine, Deus
Israel, factum est hoc in populo tuo, ut hodie una tribus
auferretur de Israel? ».
</vers>
    <vers num="4"> Altera autem die diluculo
consurgentes exstruxerunt altare obtuleruntque ibi holocausta et
pacificas victimas
</vers>
    <vers num="5"> et dixerunt: « Quis non
ascendit in congregationem ad Dominum de universis tribubus
Israel? ». Grandi enim se iuramento constrinxerant
interfici eos, qui non ascendissent ad Dominum in Maspha.
</vers>
    <vers num="6"> Ductique pænitentia filii Israel
super fratre suo Beniamin cœperunt dicere: « Ablata est
hodie una tribus de Israel.
</vers>
    <vers num="7"> Quid faciemus, ut, qui remanserunt,
uxores accipiant? Omnes enim in commune iuravimus per Dominum non
daturos nos his filias nostras ».
</vers>
    <vers num="8"> Idcirco dixerunt: « Quis
est de universis tribubus Israel, qui non ascendit ad Dominum in
Maspha? ». Et ecce nemo de Iabes Galaad in castra
venerat ad congregationem,
</vers>
    <vers num="9"> et, cum populus recenseretur, nullus
ex eis repertus est.
</vers>
    <vers num="10"> Misit itaque cœtus decem milia
viros robustissimos et præceperunt eis: « Ite et
percutite habitatores Iabes Galaad in ore gladii tam uxores quam
parvulos eorum.
</vers>
    <vers num="11"> Et hoc erit, quod observare debetis:
Omne generis masculini et mulieres, quæ cognoverunt viros,
interficite; virgines autem reservate ».
</vers>
    <vers num="12"> Inventæque sunt de Iabes Galaad
quadringentæ virgines, quæ nescierunt viri torum, et adduxerunt
eas in castra in Silo in terra Chanaan.
</vers>
    <vers num="13"> Misitque cœtus nuntios ad filios
Beniamin, qui erant in petra Remmon, et dederunt eis pacem.
</vers>
    <vers num="14"> Veneruntque filii Beniamin in illo
tempore, et datæ sunt eis uxores de filiabus Iabes Galaad; alias
autem non reppererunt, quas simili modo traderent.
</vers>
    <vers num="15"> Populusque valde doluit de Beniamin,
quia fecerat Dominus confractionem in tribubus Israel.
</vers>
    <vers num="16"> Dixeruntque seniores cœtus:
« Quid faciemus reliquis, qui non acceperunt uxores?
Omnes in Beniamin feminæ conciderunt ».
</vers>
    <vers num="17"> Et dixerunt: « Possessio
eorum, qui effugerunt, erit Beniamin, ne una tribus deleatur ex
Israel.
</vers>
    <vers num="18"> Filias autem nostras eis dare non
possumus, constricti hoc iuramento: “Maledictus, qui dederit
de filiabus suis uxorem Beniamin!” ».
</vers>
    <vers num="19"> Ceperuntque consilium atque
dixerunt: « Ecce sollemnitas Domini est in Silo
anniversaria, quæ sita est ad septentrionem urbis Bethel et ad
orientalem plagam viæ, quæ de Bethel tendit ad Sichimam et ad
meridiem oppidi Lebona ».
</vers>
    <vers num="20"> Præceperuntque filiis Beniamin
atque dixerunt: “Ite et latitate in vineis;
</vers>
    <vers num="21"> cumque videritis filias Silo ad
ducendos choros ex more procedere, exite repente de vineis et
rapite ex eis singuli uxores singulas et pergite in terram
Beniamin ».
</vers>
    <vers num="22"> Cumque venerint patres earum ac
fratres et apud nos queri cœperint, dicemus eis:
« Miseremini nostri et eorum; non enim acceperunt
unusquisque uxorem in bello, et vos, si dedissetis eis,
deliquissetis ».
</vers>
    <vers num="23"> Feceruntque filii Beniamin, ut sibi
fuerat imperatum, et iuxta numerum suum rapuerunt sibi de his, quæ
ducebant choros, uxores singulas; abieruntque in possessionem suam
ædificantes urbes et habitantes in eis.
</vers>
    <vers num="24"> Filii quoque Israel reversi sunt
inde illo tempore unusquisque ad tribum et familiam suam in
possessionem suam.
</vers>
    <vers num="25"> In diebus illis non erat rex in
Israel, sed unusquisque, quod sibi rectum videbatur, hoc
faciebat.</vers>
  </cap>
</romanliturgy>
