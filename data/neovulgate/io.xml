<?xml version="1.0" encoding="utf-8"?>
<romanliturgy lingua="la" elibro="io">
  <titulum>Evangelium secundum Ioannem</titulum>
  <subtitulum>Capitulum 1</subtitulum>
  <cap num="1">
    <vers num="1"> In principio erat Verbum, et
Verbum erat apud Deum, et Deus erat Verbum.
</vers>
    <vers num="2"> Hoc erat in principio apud Deum.
</vers>
    <vers num="3"> Omnia per ipsum facta sunt, et sine
ipso factum est nihil, quod factum est;
</vers>
    <vers num="4"> in ipso vita erat, et vita erat lux
hominum,
</vers>
    <vers num="5"> et lux in tenebris lucet, et tenebræ
eam non comprehenderunt.
</vers>
    <vers num="6"> Fuit homo missus a Deo, cui nomen
erat Ioannes;
</vers>
    <vers num="7"> hic venit in testimonium, ut
testimonium perhiberet de lumine, ut omnes crederent per illum.
</vers>
    <vers num="8"> Non erat ille lux, sed ut testimonium
perhiberet de lumine.
</vers>
    <vers num="9"> Erat lux vera, quæ illuminat omnem
hominem, veniens in mundum.
</vers>
    <vers num="10"> In mundo erat, et mundus per ipsum
factus est, et mundus eum non cognovit.
</vers>
    <vers num="11"> In propria venit, et sui eum non
receperunt.
</vers>
    <vers num="12"> Quotquot autem acceperunt eum, dedit
eis potestatem filios Dei fieri, his, qui credunt in nomine
eius,
</vers>
    <vers num="13"> qui non ex sanguinibus neque ex
voluntate carnis neque ex voluntate viri, sed ex Deo nati sunt.
</vers>
    <vers num="14"> Et Verbum caro factum est et
habitavit in nobis; et vidimus gloriam eius, gloriam quasi
Unigeniti a Patre, plenum gratiæ et veritatis.
</vers>
    <vers num="15"> Ioannes testimonium perhibet de ipso
et clamat dicens: « Hic erat, quem dixi: Qui post me
venturus est, ante me factus est, quia prior me
erat ».
</vers>
    <vers num="16"> Et de plenitudine eius nos omnes
accepimus, et gratiam pro gratia;
</vers>
    <vers num="17"> quia lex per Moysen data est, gratia
et veritas per Iesum Christum facta est.
</vers>
    <vers num="18"> Deum nemo vidit umquam; unigenitus
Deus, qui est in sinum Patris, ipse enarravit.
</vers>
    <vers num="19"> Et hoc est testimonium Ioannis,
quando miserunt ad eum Iudæi ab Hierosolymis sacerdotes et
Levitas, ut interrogarent eum: « Tu quis
es? ».
</vers>
    <vers num="20"> Et confessus est et non negavit; et
confessus est: « Non sum ego Christus ».
</vers>
    <vers num="21"> Et interrogaverunt eum:
« Quid ergo? Elias es tu? ». Et dicit:
« Non sum ». « Propheta es
tu? ». Et respondit: « Non ».
</vers>
    <vers num="22"> Dixerunt ergo ei: « Quis
es? Ut responsum demus his, qui miserunt nos. Quid dicis de
teipso? ».
</vers>
    <vers num="23"> Ait:
« Ego vox clamantis in deserto:
«Dirigite viam Domini»,
sicut dixit Isaias propheta ».
</vers>
    <vers num="24"> Et qui missi fuerant, erant ex
pharisæis;
</vers>
    <vers num="25"> et interrogaverunt eum et dixerunt
ei: « Quid ergo baptizas, si tu non es Christus neque
Elias neque propheta? ».
</vers>
    <vers num="26"> Respondit eis Ioannes dicens:
« Ego baptizo in aqua; medius vestrum stat, quem vos non
scitis,
</vers>
    <vers num="27"> qui post me venturus est, cuius ego
non sum dignus, ut solvam eius corrigiam
calceamenti ».
</vers>
    <vers num="28"> Hæc in Bethania facta sunt trans
Iordanem, ubi erat Ioannes baptizans.
</vers>
    <vers num="29"> Altera die videt Iesum venientem ad
se et ait: « Ecce agnus Dei, qui tollit peccatum
mundi.
</vers>
    <vers num="30"> Hic est, de quo dixi: «Post me venit
vir, qui ante me factus est, quia prior me erat.»
</vers>
    <vers num="31"> Et ego nesciebam eum, sed ut
manifestetur Israel, propterea veni ego in aqua
baptizans ».
</vers>
    <vers num="32"> Et testimonium perhibuit Ioannes
dicens: « Vidi Spiritum descendentem quasi columbam de
cælo, et mansit super eum;
</vers>
    <vers num="33"> et ego nesciebam eum, sed, qui misit
me baptizare in aqua, ille mihi dixit: «Super quem videris
Spiritum descendentem et manentem super eum, hic est qui baptizat
in Spiritu Sancto».
</vers>
    <vers num="34"> Et ego vidi et testimonium perhibui
quia hic est Filius Dei ».
</vers>
    <vers num="35"> Altera die iterum stabat Ioannes et
ex discipulis eius duo,
</vers>
    <vers num="36"> et respiciens Iesum ambulantem
dicit: « Ecce agnus Dei ».
</vers>
    <vers num="37"> Et audierunt eum duo discipuli
loquentem et secuti sunt Iesum.
</vers>
    <vers num="38"> Conversus autem Iesus et videns eos
sequentes se dicit eis: « Quid quæritis? ».
Qui dixerunt ei: « Rabbi — quod dicitur
interpretatum Magister — ubi manes? ».
</vers>
    <vers num="39"> Dicit eis: « Venite et
videbitis ». Venerunt ergo et viderunt, ubi maneret, et
apud eum manserunt die illo; hora erat quasi decima.
</vers>
    <vers num="40"> Erat Andreas, frater Simonis Petri,
unus ex duobus, qui audierant ab Ioanne et secuti fuerant eum.
</vers>
    <vers num="41"> Invenit hic primum fratrem suum
Simonem et dicit ei: « Invenimus Messiam »
— quod est interpretatum Christus —;
</vers>
    <vers num="42"> adduxit eum ad Iesum. Intuitus eum
Iesus dixit: « Tu es Simon filius Ioannis; tu vocaberis
Cephas » — quod interpretatur Petrus —.
</vers>
    <vers num="43"> In crastinum voluit exire in
Galilæam et invenit Philippum. Et dicit ei Iesus:
« Sequere me ».
</vers>
    <vers num="44"> Erat autem Philippus a Bethsaida,
civitate Andreæ et Petri.
</vers>
    <vers num="45"> Invenit Philippus Nathanael et dicit
ei: « Quem scripsit Moyses in Lege et Prophetæ
invenimus, Iesum filium Ioseph a Nazareth ».
</vers>
    <vers num="46"> Et dixit ei Nathanael:
« A Nazareth potest aliquid boni esse? ».
Dicit ei Philippus: « Veni et vide ».
</vers>
    <vers num="47"> Vidit Iesus Nathanael venientem ad
se et dicit de eo: « Ecce vere Israelita, in quo dolus
non est ».
</vers>
    <vers num="48"> Dicit ei Nathanael:
« Unde me nosti? ». Respondit Iesus et dixit
ei: « Priusquam te Philippus vocaret, cum esses sub
ficu, vidi te ».
</vers>
    <vers num="49"> Respondit ei Nathanael:
« Rabbi, tu es Filius Dei, tu rex es
Israel! ».
</vers>
    <vers num="50"> Respondit Iesus et dixit ei:
« Quia dixi tibi: Vidi te sub ficu, credis? Maiora his
videbis ».
</vers>
    <vers num="51"> Et dicit ei: « Amen, amen
dico vobis: Videbitis cælum apertum et angelos Dei ascendentes et
descendentes supra Filium hominis ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et die tertio nuptiæ factæ sunt
in Cana Galilææ, et erat mater Iesu ibi;
</vers>
    <vers num="2"> vocatus est autem et Iesus et
discipuli eius ad nuptias.
</vers>
    <vers num="3"> Et deficiente vino, dicit mater Iesu
ad eum: « Vinum non habent ».
</vers>
    <vers num="4"> Et dicit ei Iesus: « Quid
mihi et tibi, mulier? Nondum venit hora mea ».
</vers>
    <vers num="5"> Dicit mater eius ministris:
« Quodcumque dixerit vobis, facite ».
</vers>
    <vers num="6"> Erant autem ibi lapideæ hydriæ sex
positæ secundum purificationem Iudæorum, capientes singulæ
metretas binas vel ternas.
</vers>
    <vers num="7"> Dicit eis Iesus: « Implete
hydrias aqua ». Et impleverunt eas usque ad summum.
</vers>
    <vers num="8"> Et dicit eis: « Haurite
nunc et ferte architriclino ». Illi autem tulerunt.
</vers>
    <vers num="9"> Ut autem gustavit architriclinus
aquam vinum factam et non sciebat unde esset, ministri autem
sciebant, qui haurierant aquam, vocat sponsum architriclinus
</vers>
    <vers num="10"> et dicit ei: « Omnis homo
primum bonum vinum ponit et, cum inebriati fuerint, id quod
deterius est; tu servasti bonum vinum usque adhuc ».
</vers>
    <vers num="11"> Hoc fecit initium signorum Iesus in
Cana Galilææ et manifestavit gloriam suam, et crediderunt in eum
discipuli eius.
</vers>
    <vers num="12"> Post hoc descendit Capharnaum ipse
et mater eius et fratres eius et discipuli eius, et ibi manserunt
non multis diebus.
</vers>
    <vers num="13"> Et prope erat Pascha Iudæorum, et
ascendit Hierosolymam Iesus.
</vers>
    <vers num="14"> Et invenit in templo vendentes boves
et oves et columbas, et nummularios sedentes;
</vers>
    <vers num="15"> et cum fecisset flagellum de
funiculis, omnes eiecit de templo, oves quoque et boves, et
nummulariorum effudit æs et mensas subvertit;
</vers>
    <vers num="16"> et his, qui columbas vendebant,
dixit: « Auferte ista hinc! Nolite facere domum Patris
mei domum negotiationis ».
</vers>
    <vers num="17"> Recordati sunt discipuli eius quia
scriptum est: « Zelus domus tuæ comedit
me ».
</vers>
    <vers num="18"> Responderunt ergo Iudæi et dixerunt
ei: « Quod signum ostendis nobis, quia hæc
facis? ».
</vers>
    <vers num="19"> Respondit Iesus et dixit eis:
« Solvite templum hoc, et in tribus diebus excitabo
illud ».
</vers>
    <vers num="20"> Dixerunt ergo Iudæi:
« Quadraginta et sex annis ædificatum est templum hoc,
et tu tribus diebus excitabis illud? ».
</vers>
    <vers num="21"> Ille autem dicebat de templo
corporis sui.
</vers>
    <vers num="22"> Cum ergo resurrexisset a mortuis,
recordati sunt discipuli eius quia hoc dicebat, et crediderunt
Scripturæ et sermoni, quem dixit Iesus.
</vers>
    <vers num="23"> Cum autem esset Hierosolymis in
Pascha, in die festo, multi crediderunt in nomine eius, videntes
signa eius, quæ faciebat.
</vers>
    <vers num="24"> Ipse autem Iesus non credebat
semetipsum eis, eo quod ipse nosset omnes,
</vers>
    <vers num="25"> et quia opus ei non erat, ut quis
testimonium perhiberet de homine; ipse enim sciebat quid esset in
homine.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Erat autem homo ex pharisæis,
Nicodemus nomine, princeps Iudæorum;
</vers>
    <vers num="2"> hic venit ad eum nocte et dixit ei:
« Rabbi, scimus quia a Deo venisti magister; nemo enim
potest hæc signa facere, quæ tu facis, nisi fuerit Deus cum
eo ».
</vers>
    <vers num="3"> Respondit Iesus et dixit ei:
« Amen, amen dico tibi: Nisi quis natus fuerit desuper,
non potest videre regnum Dei ».
</vers>
    <vers num="4"> Dicit ad eum Nicodemus:
« Quomodo potest homo nasci, cum senex sit? Numquid
potest in ventrem matris suæ iterato introire et
nasci? ».
</vers>
    <vers num="5"> Respondit Iesus: « Amen,
amen dico tibi: Nisi quis natus fuerit ex aqua et Spiritu, non
potest introire in regnum Dei.
</vers>
    <vers num="6"> Quod natum est ex carne, caro est;
et, quod natum est ex Spiritu, spiritus est.
</vers>
    <vers num="7"> Non mireris quia dixi tibi: Oportet
vos nasci denuo.
</vers>
    <vers num="8"> Spiritus, ubi vult, spirat, et vocem
eius audis, sed non scis unde veniat et quo vadat; sic est omnis,
qui natus est ex Spiritu ».
</vers>
    <vers num="9"> Respondit Nicodemus et dixit ei:
« Quomodo possunt hæc fieri? ».
</vers>
    <vers num="10"> Respondit Iesus et dixit ei:
« Tu es magister Israel et hæc ignoras?
</vers>
    <vers num="11"> Amen, amen dico tibi: Quod scimus,
loquimur et, quod vidimus, testamur; et testimonium nostrum non
accipitis.
</vers>
    <vers num="12"> Si terrena dixi vobis, et non
creditis, quomodo, si dixero vobis cælestia, credetis?
</vers>
    <vers num="13"> Et nemo ascendit in cælum, nisi qui
descendit de cælo, Filius hominis.
</vers>
    <vers num="14"> Et sicut Moyses exaltavit serpentem
in deserto, ita exaltari oportet Filium hominis,
</vers>
    <vers num="15"> ut omnis, qui credit, in ipso habeat
vitam æternam ».
</vers>
    <vers num="16"> Sic enim dilexit Deus mundum, ut
Filium suum unigenitum daret, ut omnis, qui credit in eum, non
pereat, sed habeat vitam æternam.
</vers>
    <vers num="17"> Non enim misit Deus Filium in
mundum, ut iudicet mundum, sed ut salvetur mundus per ipsum.
</vers>
    <vers num="18"> Qui credit in eum, non iudicatur;
qui autem non credit, iam iudicatus est, quia non credidit in nomen
Unigeniti Filii Dei.
</vers>
    <vers num="19"> Hoc est autem iudicium: Lux venit in
mundum, et dilexerunt homines magis tenebras quam lucem; erant enim
eorum mala opera.
</vers>
    <vers num="20"> Omnis enim, qui mala agit, odit
lucem et non venit ad lucem, ut non arguantur opera eius;
</vers>
    <vers num="21"> qui autem facit veritatem, venit ad
lucem, ut manifestentur eius opera, quia in Deo sunt facta.
</vers>
    <vers num="22"> Post hæc venit Iesus et discipuli
eius in Iudæam terram, et illic demorabatur cum eis et
baptizabat.
</vers>
    <vers num="23"> Erat autem et Ioannes baptizans in
Enon iuxta Salim, quia aquæ multæ erant illic, et adveniebant et
baptizabantur;
</vers>
    <vers num="24"> nondum enim missus fuerat in
carcerem Ioannes.
</vers>
    <vers num="25"> Facta est ergo quæstio ex
discipulis Ioannis cum Iudæo de purificatione.
</vers>
    <vers num="26"> Et venerunt ad Ioannem et dixerunt
ei: « Rabbi, qui erat tecum trans Iordanem, cui tu
testimonium perhibuisti, ecce hic baptizat, et omnes veniunt ad
eum! ».
</vers>
    <vers num="27"> Respondit Ioannes et dixit:
« Non potest homo accipere quidquam, nisi fuerit ei
datum de cælo.
</vers>
    <vers num="28"> Ipsi vos mihi testimonium
perhibetis, quod dixerim: Non sum ego Christus, sed: Missus sum
ante illum.
</vers>
    <vers num="29"> Qui habet sponsam, sponsus est;
amicus autem sponsi, qui stat et audit eum, gaudio gaudet propter
vocem sponsi. Hoc ergo gaudium meum impletum est.
</vers>
    <vers num="30"> Illum oportet crescere, me autem
minui ».
</vers>
    <vers num="31"> Qui de sursum venit, supra omnes
est; qui est de terra, de terra est et de terra loquitur. Qui de
cælo venit, supra omnes est;
</vers>
    <vers num="32"> et quod vidit et audivit, hoc
testatur, et testimonium eius nemo accipit.
</vers>
    <vers num="33"> Qui accipit eius testimonium,
signavit quia Deus verax est.
</vers>
    <vers num="34"> Quem enim misit Deus, verba Dei
loquitur; non enim ad mensuram dat Spiritum.
</vers>
    <vers num="35"> Pater diligit Filium et omnia dedit
in manu eius.
</vers>
    <vers num="36"> Qui credit in Filium, habet vitam
æternam; qui autem incredulus est Filio, non videbit vitam, sed
ira Dei manet super eum.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Ut ergo cognovit Iesus quia
audierunt pharisæi quia Iesus plures discipulos facit et baptizat
quam Ioannes
</vers>
    <vers num="2"> — quamquam Iesus ipse non
baptizaret sed discipuli eius —
</vers>
    <vers num="3"> reliquit Iudæam et abiit iterum in
Galilæam.
</vers>
    <vers num="4"> Oportebat autem eum transire per
Samariam.
</vers>
    <vers num="5"> Venit ergo in civitatem Samariæ,
quæ dicitur Sichar, iuxta prædium, quod dedit Iacob Ioseph filio
suo;
</vers>
    <vers num="6"> erat autem ibi fons Iacob. Iesus ergo
fatigatus ex itinere sedebat sic super fontem; hora erat quasi
sexta.
</vers>
    <vers num="7"> Venit mulier de Samaria haurire
aquam. Dicit ei Iesus: « Da mihi
bibere »;
</vers>
    <vers num="8"> discipuli enim eius abierant in
civitatem, ut cibos emerent.
</vers>
    <vers num="9"> Dicit ergo ei mulier illa Samaritana:
« Quomodo tu, Iudæus cum sis, bibere a me poscis, quæ
sum mulier Samaritana? ». Non enim coutuntur Iudæi
Samaritanis.
</vers>
    <vers num="10"> Respondit Iesus et dixit ei:
« Si scires donum Dei, et quis est, qui dicit tibi:
«Da mihi bibere», tu forsitan petisses ab eo, et
dedisset tibi aquam vivam ».
</vers>
    <vers num="11"> Dicit ei mulier:
« Domine, neque in quo haurias habes, et puteus altus
est; unde ergo habes aquam vivam?
</vers>
    <vers num="12"> Numquid tu maior es patre nostro
Iacob, qui dedit nobis puteum, et ipse ex eo bibit et filii eius et
pecora eius? ».
</vers>
    <vers num="13"> Respondit Iesus et dixit ei:
« Omnis, qui bibit ex aqua hac, sitiet iterum;
</vers>
    <vers num="14"> qui autem biberit ex aqua, quam ego
dabo ei, non sitiet in æternum; sed aqua, quam dabo ei, fiet in eo
fons aquæ salientis in vitam æternam ».
</vers>
    <vers num="15"> Dicit ad eum mulier:
« Domine, da mihi hanc aquam, ut non sitiam neque veniam
huc haurire ».
</vers>
    <vers num="16"> Dicit ei: « Vade, voca
virum tuum et veni huc ».
</vers>
    <vers num="17"> Respondit mulier et dixit ei:
« Non habeo virum ». Dicit ei Iesus:
« Bene dixisti: «Non habeo virum»;
</vers>
    <vers num="18"> quinque enim viros habuisti, et
nunc, quem habes, non est tuus vir. Hoc vere
dixisti ».
</vers>
    <vers num="19"> Dicit ei mulier:
« Domine, video quia propheta es tu.
</vers>
    <vers num="20"> Patres nostri in monte hoc
adoraverunt, et vos dicitis quia in Hierosolymis est locus, ubi
adorare oportet ».
</vers>
    <vers num="21"> Dicit ei Iesus: « Crede
mihi, mulier, quia venit hora, quando neque in monte hoc neque in
Hierosolymis adorabitis Patrem.
</vers>
    <vers num="22"> Vos adoratis, quod nescitis; nos
adoramus, quod scimus, quia salus ex Iudæis est.
</vers>
    <vers num="23"> Sed venit hora, et nunc est, quando
veri adoratores adorabunt Patrem in Spiritu et veritate; nam et
Pater tales quærit, qui adorent eum.
</vers>
    <vers num="24"> Spiritus est Deus, et eos, qui
adorant eum, in Spiritu et veritate oportet
adorare ».
</vers>
    <vers num="25"> Dicit ei mulier: « Scio
quia Messias venit — qui dicitur Christus —; cum
venerit ille, nobis annuntiabit omnia ».
</vers>
    <vers num="26"> Dicit ei Iesus: « Ego
sum, qui loquor tecum ».
</vers>
    <vers num="27"> Et continuo venerunt discipuli eius
et mirabantur quia cum muliere loquebatur; nemo tamen dixit:
« Quid quæris aut quid loqueris cum
ea? ».
</vers>
    <vers num="28"> Reliquit ergo hydriam suam mulier et
abiit in civitatem et dicit illis hominibus:
</vers>
    <vers num="29"> « Venite, videte hominem,
qui dixit mihi omnia, quæcumque feci; numquid ipse est
Christus? ».
</vers>
    <vers num="30"> Exierunt de civitate et veniebant ad
eum.
</vers>
    <vers num="31"> Interea rogabant eum discipuli
dicentes: « Rabbi, manduca ».
</vers>
    <vers num="32"> Ille autem dixit eis:
« Ego cibum habeo manducare, quem vos
nescitis ».
</vers>
    <vers num="33"> Dicebant ergo discipuli ad invicem:
« Numquid aliquis attulit ei
manducare? ».
</vers>
    <vers num="34"> Dicit eis Iesus: « Meus
cibus est, ut faciam voluntatem eius, qui misit me, et ut perficiam
opus eius.
</vers>
    <vers num="35"> Nonne vos dicitis: «Adhuc
quattuor menses sunt, et messis venit»? Ecce dico vobis:
Levate oculos vestros et videte regiones, quia albæ sunt ad
messem! Iam
</vers>
    <vers num="36"> qui metit, mercedem accipit et
congregat fructum in vitam æternam, ut et qui seminat, simul
gaudeat et qui metit.
</vers>
    <vers num="37"> In hoc enim est verbum verum: Alius
est qui seminat, et alius est qui metit.
</vers>
    <vers num="38"> Ego misi vos metere, quod vos non
laborastis; alii laboraverunt, et vos in laborem eorum
introistis ».
</vers>
    <vers num="39"> Ex civitate autem illa multi
crediderunt in eum Samaritanorum propter verbum mulieris
testimonium perhibentis: « Dixit mihi omnia, quæcumque
feci! ».
</vers>
    <vers num="40"> Cum venissent ergo ad illum
Samaritani, rogaverunt eum, ut apud ipsos maneret; et mansit ibi
duos dies.
</vers>
    <vers num="41"> Et multo plures crediderunt propter
sermonem eius;
</vers>
    <vers num="42"> et mulieri dicebant:
« Iam non propter tuam loquelam credimus; ipsi enim
audivimus et scimus quia hic est vere Salvator
mundi! ».
</vers>
    <vers num="43"> Post duos autem dies exiit inde in
Galilæam;
</vers>
    <vers num="44"> ipse enim Iesus testimonium
perhibuit, quia propheta in sua patria honorem non habet.
</vers>
    <vers num="45"> Cum ergo venisset in Galilæam,
exceperunt eum Galilæi, cum omnia vidissent, quæ fecerat
Hierosolymis in die festo; et ipsi enim venerant in diem
festum.
</vers>
    <vers num="46"> Venit ergo iterum in Cana Galilææ,
ubi fecit aquam vinum. Et erat quidam regius, cuius filius
infirmabatur Capharnaum;
</vers>
    <vers num="47"> hic, cum audisset quia Iesus
advenerit a Iudæa in Galilæam, abiit ad eum et rogabat, ut
descenderet et sanaret filium eius; incipiebat enim mori.
</vers>
    <vers num="48"> Dixit ergo Iesus ad eum:
« Nisi signa et prodigia videritis, non
credetis ».
</vers>
    <vers num="49"> Dicit ad eum regius:
« Domine, descende priusquam moriatur puer
meus ».
</vers>
    <vers num="50"> Dicit ei Iesus: « Vade.
Filius tuus vivit ». Credidit homo sermoni, quem dixit
ei Iesus, et ibat.
</vers>
    <vers num="51"> Iam autem eo descendente, servi eius
occurrerunt ei dicentes quia puer eius vivit.
</vers>
    <vers num="52"> Interrogabat ergo horam ab eis, in
qua melius habuerit. Dixerunt ergo ei: « Heri hora
septima reliquit eum febris ».
</vers>
    <vers num="53"> Cognovit ergo pater quia illa hora
erat, in qua dixit ei Iesus: « Filius tuus
vivit », et credidit ipse et domus eius tota.
</vers>
    <vers num="54"> Hoc iterum secundum signum fecit
Iesus, cum venisset a Iudæa in Galilæam.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Post hæc erat dies festus
Iudæorum, et ascendit Iesus Hierosolymam.
</vers>
    <vers num="2"> Est autem Hierosolymis, super
Probatica, piscina, quæ cognominatur Hebraice
Bethsatha, quinque porticus habens.
</vers>
    <vers num="3"> In his iacebat multitudo languentium,
cæcorum, claudorum, aridorum.
</vers>
    <vers num="(4) 5"> Erat autem quidam homo ibi
triginta et octo annos habens in infirmitate sua.
</vers>
    <vers num="6"> Hunc cum vidisset Iesus iacentem, et
cognovisset quia multum iam tempus habet, dicit ei:
« Vis sanus fieri? ».
</vers>
    <vers num="7"> Respondit ei languidus:
« Domine, hominem non habeo, ut, cum turbata fuerit
aqua, mittat me in piscinam; dum autem venio ego, alius ante me
descendit ».
</vers>
    <vers num="8"> Dicit ei Iesus: « Surge,
tolle grabatum tuum et ambula ».
</vers>
    <vers num="9"> Et statim sanus factus est homo et
sustulit grabatum suum et ambulabat.
Erat autem sabbatum in illo die.
</vers>
    <vers num="10"> Dicebant ergo Iudæi illi, qui
sanatus fuerat: « Sabbatum est, et non licet tibi
tollere grabatum tuum ».
</vers>
    <vers num="11"> Ille autem respondit eis:
« Qui me fecit sanum, ille mihi dixit: «Tolle
grabatum tuum et ambula» ».
</vers>
    <vers num="12"> Interrogaverunt eum:
« Quis est ille homo, qui dixit tibi: «Tolle et
ambula»? ».
</vers>
    <vers num="13"> Is autem, qui sanus fuerat effectus,
nesciebat quis esset; Iesus enim declinavit a turba constituta in
loco.
</vers>
    <vers num="14"> Postea invenit eum Iesus in templo
et dixit illi: « Ecce sanus factus es; iam noli peccare,
ne deterius tibi aliquid contingat ».
</vers>
    <vers num="15"> Abiit ille homo et nuntiavit Iudæis
quia Iesus esset, qui fecit eum sanum.
</vers>
    <vers num="16"> Et propterea persequebantur Iudæi
Iesum, quia hæc faciebat in sabbato.
</vers>
    <vers num="17"> Iesus autem respondit eis:
« Pater meus usque modo operatur, et ego
operor ».
</vers>
    <vers num="18"> Propterea ergo magis quærebant eum
Iudæi interficere, quia non solum solvebat sabbatum, sed et Patrem
suum dicebat Deum, æqualem se faciens Deo.
</vers>
    <vers num="19"> Respondit itaque Iesus et dixit eis:
« Amen, amen dico vobis: Non potest Filius a se facere
quidquam, nisi quod viderit Patrem facientem; quæcumque enim ille
faciat, hæc et Filius similiter facit.
</vers>
    <vers num="20"> Pater enim diligit Filium et omnia
demonstrat ei, quæ ipse facit, et maiora his demonstrabit ei
opera, ut vos miremini.
</vers>
    <vers num="21"> Sicut enim Pater suscitat mortuos et
vivificat, sic et Filius, quos vult, vivificat.
</vers>
    <vers num="22"> Neque enim Pater iudicat quemquam,
sed iudicium omne dedit Filio,
</vers>
    <vers num="23"> ut omnes honorificent Filium, sicut
honorificant Patrem. Qui non honorificat Filium, non honorificat
Patrem, qui misit illum.
</vers>
    <vers num="24"> Amen, amen dico vobis: Qui verbum
meum audit et credit ei, qui misit me, habet vitam æternam et in
iudicium non venit, sed transiit a morte in vitam.
</vers>
    <vers num="25"> Amen, amen dico vobis: Venit hora,
et nunc est, quandomortui audient vocem Filii Dei et, qui
audierint, vivent.
</vers>
    <vers num="26"> Sicut enim Pater habet vitam in
semetipso, sic dedit et Filio vitam habere in semetipso;
</vers>
    <vers num="27"> et potestatem dedit ei iudicium
facere, quia Filius hominis est.
</vers>
    <vers num="28"> Nolite mirari hoc, quia venit hora,
in qua omnes, qui in monumentis sunt, audient vocem eius;
</vers>
    <vers num="29"> et procedent, qui bona fecerunt, in
resurrectionem vitæ, qui vero mala egerunt, in resurrectionem
iudicii.
</vers>
    <vers num="30"> Non possum ego a meipso facere
quidquam; sicut audio, iudico, et iudicium meum iustum est, quia
non quæro voluntatem meam, sed voluntatem eius, qui misit me.
</vers>
    <vers num="31"> Si ego testimonium perhibeo de
meipso, testimonium meum non est verum;
</vers>
    <vers num="32"> alius est, qui testimonium perhibet
de me, et scio quia verum est testimonium, quod perhibet de me.
</vers>
    <vers num="33"> Vos misistis ad Ioannem, et
testimonium perhibuit veritati;
</vers>
    <vers num="34"> ego autem non ab homine testimonium
accipio, sed hæc dico, ut vos salvi sitis.
</vers>
    <vers num="35"> Ille erat lucerna ardens et lucens;
vos autem voluistis exsultare ad horam in luce eius.
</vers>
    <vers num="36"> Ego autem habeo testimonium maius
Ioanne; opera enim, quæ dedit mihi Pater, ut perficiam ea, ipsa
opera, quæ ego facio, testimonium perhibent de me, quia Pater me
misit;
</vers>
    <vers num="37"> et, qui misit me, Pater, ipse
testimonium perhibuit de me. Neque vocem eius umquam audistis neque
speciem eius vidistis;
</vers>
    <vers num="38"> et verbum eius non habetis in vobis
manens, quia, quem misit ille, huic vos non creditis.
</vers>
    <vers num="39"> Scrutamini Scripturas, quia vos
putatis in ipsis vitam æternam habere; et illæ sunt, quæ
testimonium perhibent de me.
</vers>
    <vers num="40"> Et non vultis venire ad me, ut vitam
habeatis.
</vers>
    <vers num="41"> Gloriam ab hominibus non
accipio,
</vers>
    <vers num="42"> sed cognovi vos, quia dilectionem
Dei non habetis in vobis.
</vers>
    <vers num="43"> Ego veni in nomine Patris mei, et
non accipitis me; si alius venerit in nomine suo, illum
accipietis.
</vers>
    <vers num="44"> Quomodo potestis vos credere, qui
gloriam ab invicem accipitis, et gloriam, quæ a solo est Deo, non
quæritis?
</vers>
    <vers num="45"> Nolite putare quia ego accusaturus
sim vos apud Patrem; est qui accuset vos: Moyses, in quo vos
speratis.
</vers>
    <vers num="46"> Si enim crederetis Moysi, crederetis
forsitan et mihi; de me enim ille scripsit.
</vers>
    <vers num="47"> Si autem illius litteris non
creditis, quomodo meis verbis credetis? ».</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Post hæc abiit Iesus trans mare
Galilææ, quod est Tiberiadis.
</vers>
    <vers num="2"> Et sequebatur eum multitudo magna,
quia videbant signa, quæ faciebat super his, qui
infirmabantur.
</vers>
    <vers num="3"> Subiit autem in montem Iesus et ibi
sedebat cum discipulis suis.
</vers>
    <vers num="4"> Erat autem proximum Pascha, dies
festus Iudæorum.
</vers>
    <vers num="5"> Cum sublevasset ergo oculos Iesus et
vidisset quia multitudo magna venit ad eum, dicit ad Philippum:
« Unde ememus panes, ut manducent hi? ».
</vers>
    <vers num="6"> Hoc autem dicebat tentans eum; ipse
enim sciebat quid esset facturus.
</vers>
    <vers num="7"> Respondit ei Philippus:
« Ducentorum denariorum panes non sufficiunt eis, ut
unusquisque modicum quid accipiat! ».
</vers>
    <vers num="8"> Dicit ei unus ex discipulis eius,
Andreas frater Simonis Petri:
</vers>
    <vers num="9"> « Est puer hic, qui habet
quinque panes hordeaceos et duos pisces; sed hæc quid sunt propter
tantos? ».
</vers>
    <vers num="10"> Dixit Iesus: « Facite
homines discumbere ». Erat autem fenum multum in loco.
Discubuerunt ergo viri numero quasi quinque milia.
</vers>
    <vers num="11"> Accepit ergo panes Iesus et, cum
gratias egisset, distribuit discumbentibus; similiter et ex
piscibus, quantum volebant.
</vers>
    <vers num="12"> Ut autem impleti sunt, dicit
discipulis suis: « Colligite, quæ superaverunt,
fragmenta, ne quid pereat ».
</vers>
    <vers num="13"> Collegerunt ergo et impleverunt
duodecim cophinos fragmentorum ex quinque panibus hordeaceis, quæ
superfuerunt his, qui manducaverunt.
</vers>
    <vers num="14"> Illi ergo homines, cum vidissent
quod fecerat signum, dicebant: « Hic est vere propheta,
qui venit in mundum! ».
</vers>
    <vers num="15"> Iesus ergo, cum cognovisset quia
venturi essent, ut raperent eum et facerent eum regem, secessit
iterum in montem ipse solus.
</vers>
    <vers num="16"> Ut autem sero factum est,
descenderunt discipuli eius ad mare
</vers>
    <vers num="17"> et, cum ascendissent navem,
veniebant trans mare in Capharnaum. Et tenebræ iam factæ erant,
et nondum venerat ad eos Iesus.
</vers>
    <vers num="18"> Mare autem, vento magno flante,
exsurgebat.
</vers>
    <vers num="19"> Cum remigassent ergo quasi stadia
viginti quinque aut triginta, vident Iesum ambulantem super mare et
proximum navi fieri, et timuerunt.
</vers>
    <vers num="20"> Ille autem dicit eis:
« Ego sum, nolite timere! ».
</vers>
    <vers num="21"> Volebant ergo accipere eum in navem,
et statim fuit navis ad terram, in quam ibant.
</vers>
    <vers num="22"> Altera die turba, quæ stabat trans
mare, vidit quia navicula alia non erat ibi, nisi una, et quia non
introisset cum discipulis suis Iesus in navem, sed soli discipuli
eius abiissent;
</vers>
    <vers num="23"> aliæ supervenerunt naves a
Tiberiade iuxta locum, ubi manducaverant panem, gratias agente
Domino.
</vers>
    <vers num="24"> Cum ergo vidisset turba quia Iesus
non esset ibi neque discipuli eius, ascenderunt ipsi naviculas et
venerunt Capharnaum quærentes Iesum.
</vers>
    <vers num="25"> Et cum invenissent eum trans mare,
dixerunt ei: « Rabbi, quando huc
venisti? ».
</vers>
    <vers num="26"> Respondit eis Iesus et dixit:
« Amen, amen dico vobis: Quæritis me, non quia vidistis
signa, sed quia manducastis ex panibus et saturati estis.
</vers>
    <vers num="27"> Operamini non cibum, qui perit, sed
cibum, qui permanet in vitam æternam, quem Filius hominis vobis
dabit; hunc enim Pater signavit Deus! ».
</vers>
    <vers num="28"> Dixerunt ergo ad eum:
« Quid faciemus, ut operemur opera
Dei? ».
</vers>
    <vers num="29"> Respondit Iesus et dixit eis:
« Hoc est opus Dei, ut credatis in eum, quem misit
ille ».
</vers>
    <vers num="30"> Dixerunt ergo ei: « Quod
ergo tu facis signum, ut videamus et credamus tibi? Quid
operaris?
</vers>
    <vers num="31"> Patres nostri manna manducaverunt in
deserto, sicut scriptum est: «Panem de cælo dedit eis
manducare» ».
</vers>
    <vers num="32"> Dixit ergo eis Iesus:
« Amen, amen dico vobis: Non Moyses dedit vobis panem de
cælo, sed Pater meus dat vobis panem de cælo verum;
</vers>
    <vers num="33"> panis enim Dei est, qui descendit de
cælo et dat vitam mundo ».
</vers>
    <vers num="34"> Dixerunt ergo ad eum:
« Domine, semper da nobis panem hunc ».
</vers>
    <vers num="35"> Dixit eis Iesus: « Ego
sum panis vitæ. Qui venit ad me, non esuriet; et, qui credit in
me, non sitiet umquam.
</vers>
    <vers num="36"> Sed dixi vobis, quia et vidistis me
et non creditis.
</vers>
    <vers num="37"> Omne, quod dat mihi Pater, ad me
veniet; et eum, qui venit ad me, non eiciam foras,
</vers>
    <vers num="38"> quia descendi de cælo, non ut
faciam voluntatem meam sed voluntatem eius, qui misit me.
</vers>
    <vers num="39"> Hæc est autem voluntas eius, qui
misit me, ut omne, quod dedit mihi, non perdam ex eo, sed
resuscitem illud in novissimo die.
</vers>
    <vers num="40"> Hæc est enim voluntas Patris mei,
ut omnis, qui videt Filium et credit in eum, habeat vitam æternam;
et resuscitabo ego eum in novissimo die ».
</vers>
    <vers num="41"> Murmurabant ergo Iudæi de illo,
quia dixisset: « Ego sum panis, qui de cælo
descendi »,
</vers>
    <vers num="42"> et dicebant: « Nonne hic
est Iesus filius Ioseph, cuius nos novimus patrem et matrem?
Quomodo dicit nunc: «De cælo
descendi»? ».
</vers>
    <vers num="43"> Respondit Iesus et dixit eis:
« Nolite murmurare in invicem.
</vers>
    <vers num="44"> Nemo potest venire ad me, nisi
Pater, qui misit me, traxerit eum; et ego resuscitabo eum in
novissimo die.
</vers>
    <vers num="45"> Est scriptum in Prophetis: «Et
erunt omnes docibiles Dei «. Omnis, qui audivit a Patre et
didicit, venit ad me.
</vers>
    <vers num="46"> Non quia Patrem vidit quisquam, nisi
is qui est a Deo, hic vidit Patrem.
</vers>
    <vers num="47"> Amen, amen dico vobis: Qui credit,
habet vitam æternam.
</vers>
    <vers num="48"> Ego sum panis vitæ.
</vers>
    <vers num="49"> Patres vestri manducaverunt in
deserto manna et mortui sunt.
</vers>
    <vers num="50"> Hic est panis de cælo descendens,
ut, si quis ex ipso manducaverit, non moriatur.
</vers>
    <vers num="51"> Ego sum panis vivus, qui de cælo
descendi. Si quis manducaverit ex hoc pane, vivet in æternum;
panis autem, quem ego dabo, caro mea est pro mundi
vita ».
</vers>
    <vers num="52"> Litigabant ergo Iudæi ad invicem
dicentes: « Quomodo potest hic nobis carnem suam dare ad
manducandum? ».
</vers>
    <vers num="53"> Dixit ergo eis Iesus:
« Amen, amen dico vobis: Nisi manducaveritis carnem
Filii hominis et biberitis eius sanguinem, non habetis vitam in
vobismetipsis.
</vers>
    <vers num="54"> Qui manducat meam carnem et bibit
meum sanguinem, habet vitam æternam; et ego resuscitabo eum in
novissimo die.
</vers>
    <vers num="55"> Caro enim mea verus est cibus, et
sanguis meus verus est potus.
</vers>
    <vers num="56"> Qui manducat meam carnem et bibit
meum sanguinem, in me manet, et ego in illo.
</vers>
    <vers num="57"> Sicut misit me vivens Pater, et ego
vivo propter Patrem; et, qui manducat me, et ipse vivet propter
me.
</vers>
    <vers num="58"> Hic est panis, qui de cælo
descendit, non sicut manducaverunt patres et mortui sunt; qui
manducat hunc panem, vivet in æternum ».
</vers>
    <vers num="59"> Hæc dixit in synagoga docens in
Capharnaum.
</vers>
    <vers num="60"> Multi ergo audientes ex discipulis
eius dixerunt: « Durus est hic sermo! Quis potest eum
audire? ».
</vers>
    <vers num="61"> Sciens autem Iesus apud semetipsum
quia murmurarent de hoc discipuli eius, dixit eis: « Hoc
vos scandalizat?
</vers>
    <vers num="62"> Si ergo videritis Filium hominis
ascendentem, ubi erat prius?
</vers>
    <vers num="63"> Spiritus est, qui vivificat, caro
non prodest quidquam; verba, quæ ego locutus sum vobis, Spiritus
sunt et vita sunt.
</vers>
    <vers num="64"> Sed sunt quidam ex vobis, qui non
credunt ». Sciebat enim ab initio Iesus, qui essent non
credentes, et quis traditurus esset eum.
</vers>
    <vers num="65"> Et dicebat: « Propterea
dixi vobis: Nemo potest venire ad me, nisi fuerit ei datum a
Patre ».
</vers>
    <vers num="66"> Ex hoc multi discipulorum eius
abierunt retro et iam non cum illo ambulabant.
</vers>
    <vers num="67"> Dixit ergo Iesus ad Duodecim:
« Numquid et vos vultis abire? ».
</vers>
    <vers num="68"> Respondit ei Simon Petrus:
« Domine, ad quem ibimus? Verba vitæ æternæ
habes;
</vers>
    <vers num="69"> et nos credidimus et cognovimus quia
tu es Sanctus Dei ».
</vers>
    <vers num="70"> Respondit eis Iesus:
« Nonne ego vos Duodecim elegi? Et ex vobis unus
Diabolus est ».
</vers>
    <vers num="71"> Dicebat autem Iudam Simonis
Iscariotis; hic enim erat traditurus eum, cum esset unus ex
Duodecim.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Et post hæc ambulabat Iesus in
Galilæam; non enim volebat in Iudæam ambulare, quia quærebant
eum Iudæi interficere.
</vers>
    <vers num="2"> Erat autem in proximo dies festus
Iudæorum, Scenopegia.
</vers>
    <vers num="3"> Dixerunt ergo ad eum fratres eius:
« Transi hinc et vade in Iudæam, ut et discipuli tui
videant opera tua, quæ facis.
</vers>
    <vers num="4"> Nemo quippe in occulto quid facit et
quærit ipse in palam esse. Si hæc facis, manifesta teipsum
mundo ».
</vers>
    <vers num="5"> Neque enim fratres eius credebant in
eum.
</vers>
    <vers num="6"> Dicit ergo eis Iesus:
« Tempus meum nondum adest, tempus autem vestrum semper
est paratum.
</vers>
    <vers num="7"> Non potest mundus odisse vos; me
autem odit, quia ego testimonium perhibeo de illo, quia opera eius
mala sunt.
</vers>
    <vers num="8"> Vos ascendite ad diem festum; ego non
ascendo ad diem festum istum, quia meum tempus nondum impletum
est ».
</vers>
    <vers num="9"> Hæc autem cum dixisset, ipse mansit
in Galilæa.
</vers>
    <vers num="10"> Ut autem ascenderunt fratres eius ad
diem festum, tunc et ipse ascendit, non manifeste sed quasi in
occulto.
</vers>
    <vers num="11"> Iudæi ergo quærebant eum in die
festo et dicebant: « Ubi est ille? ».
</vers>
    <vers num="12"> Et murmur multus de eo erat in
turba. Alii quidem dicebant: « Bonus est! »;
alii autem dicebant: « Non, sed seducit
turbam! ».
</vers>
    <vers num="13"> Nemo tamen palam loquebatur de illo
propter metum Iudæorum.
</vers>
    <vers num="14"> Iam autem die festo mediante,
ascendit Iesus in templum et docebat.
</vers>
    <vers num="15"> Mirabantur ergo Iudæi dicentes:
« Quomodo hic litteras scit, cum non
didicerit? ».
</vers>
    <vers num="16"> Respondit ergo eis Iesus et dixit:
« Mea doctrina non est mea sed eius, qui misit me.
</vers>
    <vers num="17"> Si quis voluerit voluntatem eius
facere, cognoscet de doctrina utrum ex Deo sit, an ego a meipso
loquar.
</vers>
    <vers num="18"> Qui a semetipso loquitur, gloriam
propriam quærit; qui autem quærit gloriam eius, qui misit illum,
hic verax est, et iniustitia in illo non est.
</vers>
    <vers num="19"> Nonne Moyses dedit vobis legem? Et
nemo ex vobis facit legem. Quid me quæritis
interficere? ».
</vers>
    <vers num="20"> Respondit turba:
« Dæmonium habes! Quis te quærit
interficere? ».
</vers>
    <vers num="21"> Respondit Iesus et dixit eis:
« Unum opus feci, et omnes miramini.
</vers>
    <vers num="22"> Propterea Moyses dedit vobis
circumcisionem — non quia ex Moyse est sed ex patribus
— et in sabbato circumciditis hominem.
</vers>
    <vers num="23"> Si circumcisionem accipit homo in
sabbato, ut non solvatur lex Moysis, mihi indignamini, quia totum
hominem sanum feci in sabbato?
</vers>
    <vers num="24"> Nolite iudicare secundum faciem, sed
iustum iudicium iudicate ».
</vers>
    <vers num="25"> Dicebant ergo quidam ex
Hierosolymitis: « Nonne hic est, quem quærunt
interficere?
</vers>
    <vers num="26"> Et ecce palam loquitur, et nihil ei
dicunt. Numquid vere cognoverunt principes quia hic est
Christus?
</vers>
    <vers num="27"> Sed hunc scimus unde sit, Christus
autem cum venerit, nemo scit unde sit ».
</vers>
    <vers num="28"> Clamavit ergo docens in templo Iesus
et dicens: « Et me scitis et unde sim scitis. Et a
meipso non veni, sed est verus, qui misit me, quem vos non
scitis.
</vers>
    <vers num="29"> Ego scio eum, quia ab ipso sum, et
ipse me misit ».
</vers>
    <vers num="30"> Quærebant ergo eum apprehendere, et
nemo misit in illum manus, quia nondum venerat hora eius.
</vers>
    <vers num="31"> De turba autem multi crediderunt in
eum et dicebant: « Christus cum venerit, numquid plura
signa faciet quam quæ hic fecit? ».
</vers>
    <vers num="32"> Audierunt pharisæi turbam
murmurantem de illo hæc et miserunt pontifices et pharisæi
ministros, ut apprehenderent eum.
</vers>
    <vers num="33"> Dixit ergo Iesus: « Adhuc
modicum tempus vobiscum sum et vado ad eum, qui misit me.
</vers>
    <vers num="34"> Quæretis me et non invenietis; et
ubi sum ego, vos non potestis venire ».
</vers>
    <vers num="35"> Dixerunt ergo Iudæi ad seipsos:
« Quo hic iturus est, quia nos non inveniemus eum?
Numquid in dispersionem Græcorum iturus est et docturus
Græcos?
</vers>
    <vers num="36"> Quis est hic sermo, quem dixit:
«Quæretis me et non invenietis» et: «Ubi sum
ego, vos non potestis venire»? ».
</vers>
    <vers num="37"> In novissimo autem die magno
festivitatis stabat Iesus et clamavit dicens: « Si quis
sitit, veniat ad me et bibat,
</vers>
    <vers num="38"> qui credit in me. Sicut dixit
Scriptura, flumina de ventre eius fluent aquæ
vivæ ».
</vers>
    <vers num="39"> Hoc autem dixit de Spiritu, quem
accepturi erant qui crediderant in eum. Nondum enim erat Spiritus,
quia Iesus nondum fuerat glorificatus.
</vers>
    <vers num="40"> Ex illa ergo turba, cum audissent
hos sermones, dicebant: « Hic est vere
propheta! »;
</vers>
    <vers num="41"> alii dicebant: « Hic est
Christus! »; quidam autem dicebant: « Numquid
a Galilæa Christus venit?
</vers>
    <vers num="42"> Nonne Scriptura dixit: «Ex
semine David et de Bethlehem castello, ubi erat David, venit
Christus»? ».
</vers>
    <vers num="43"> Dissensio itaque facta est in turba
propter eum.
</vers>
    <vers num="44"> Quidam autem ex ipsis volebant
apprehendere eum, sed nemo misit super illum manus.
</vers>
    <vers num="45"> Venerunt ergo ministri ad pontifices
et pharisæos; et dixerunt eis illi: « Quare non
adduxistis eum? ».
</vers>
    <vers num="46"> Responderunt ministri:
« Numquam sic locutus est homo ».
</vers>
    <vers num="47"> Responderunt ergo eis pharisæi:
« Numquid et vos seducti estis?
</vers>
    <vers num="48"> Numquid aliquis ex principibus
credidit in eum aut ex pharisæis?
</vers>
    <vers num="49"> Sed turba hæc, quæ non novit
legem, maledicti sunt! ».
</vers>
    <vers num="50"> Dicit Nicodemus ad eos, ille qui
venit ad eum antea, qui unus erat ex ipsis:
</vers>
    <vers num="51"> « Numquid lex nostra
iudicat hominem, nisi audierit ab ipso prius et cognoverit quid
faciat? ».
</vers>
    <vers num="52"> Responderunt et dixerunt ei:
« Numquid et tu ex Galilæa es? Scrutare et vide quia
propheta a Galilæa non surgit! ».
</vers>
    <vers num="53"> Et reversi sunt unusquisque in domum
suam.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Iesus autem perrexit in montem
Oliveti.
</vers>
    <vers num="2"> Diluculo autem iterum venit in
templum, et omnis populus veniebat ad eum, et sedens docebat
eos.
</vers>
    <vers num="3"> Adducunt autem scribæ et pharisæi
mulierem in adulterio deprehensam et statuerunt eam in medio
</vers>
    <vers num="4"> et dicunt ei: « Magister,
hæc mulier manifesto deprehensa est in adulterio.
</vers>
    <vers num="5"> In lege autem Moyses mandavit nobis
huiusmodi lapidare; tu ergo quid dicis? ».
</vers>
    <vers num="6"> Hoc autem dicebant tentantes eum, ut
possent accusare eum. Iesus autem inclinans se deorsum digito
scribebat in terra.
</vers>
    <vers num="7"> Cum autem perseverarent interrogantes
eum, erexit se et dixit eis: « Qui sine peccato est
vestrum, primus in illam lapidem mittat »;
</vers>
    <vers num="8"> et iterum se inclinans scribebat in
terra.
</vers>
    <vers num="9"> Audientes autem unus post unum
exibant, incipientes a senioribus, et remansit solus, et mulier in
medio stans.
</vers>
    <vers num="10"> Erigens autem se Iesus dixit ei:
« Mulier, ubi sunt? Nemo te
condemnavit? ».
</vers>
    <vers num="11"> Quæ dixit: « Nemo,
Domine ». Dixit autem Iesus: « Nec ego te
condemno; vade et amplius iam noli peccare ».
</vers>
    <vers num="12"> Iterum ergo locutus est eis Iesus
dicens: « Ego sum lux mundi; qui sequitur me, non
ambulabit in tenebris, sed habebit lucem vitæ ».
</vers>
    <vers num="13"> Dixerunt ergo ei pharisæi:
« Tu de teipso testimonium perhibes; testimonium tuum
non est verum ».
</vers>
    <vers num="14"> Respondit Iesus et dixit eis:
« Et si ego testimonium perhibeo de meipso, verum est
testimonium meum, quia scio unde veni et quo vado; vos autem
nescitis unde venio aut quo vado.
</vers>
    <vers num="15"> Vos secundum carnem iudicatis, ego
non iudico quemquam.
</vers>
    <vers num="16"> Et si iudico ego, iudicium meum
verum est, quia solus non sum, sed ego et, qui me misit, Pater.
</vers>
    <vers num="17"> Sed et in lege vestra scriptum est,
quia duorum hominum testimonium verum est.
</vers>
    <vers num="18"> Ego sum, qui testimonium perhibeo de
meipso, et testimonium perhibet de me, qui misit me,
Pater ».
</vers>
    <vers num="19"> Dicebant ergo ei: « Ubi
est Pater tuus? ». Respondit Iesus: « Neque
me scitis neque Patrem meum; si me sciretis, forsitan et Patrem
meum sciretis ».
</vers>
    <vers num="20"> Hæc verba locutus est in
gazophylacio docens in templo; et nemo apprehendit eum, quia necdum
venerat hora eius.
</vers>
    <vers num="21"> Dixit ergo iterum eis:
« Ego vado, et quæretis me et in peccato vestro
moriemini! Quo ego vado, vos non potestis venire ».
</vers>
    <vers num="22"> Dicebant ergo Iudæi:
« Numquid interficiet semetipsum, quia dicit: «Quo
ego vado, vos non potestis venire»? ».
</vers>
    <vers num="23"> Et dicebat eis: « Vos de
deorsum estis, ego de supernis sum; vos de mundo hoc estis, ego non
sum de hoc mundo.
</vers>
    <vers num="24"> Dixi ergo vobis quia moriemini in
peccatis vestris; si enim non credideritis quia ego sum, moriemini
in peccatis vestris ».
</vers>
    <vers num="25"> Dicebant ergo ei: « Tu
quis es? ». Dixit eis Iesus: « In principio:
id quod et loquor vobis!
</vers>
    <vers num="26"> Multa habeo de vobis loqui et
iudicare; sed, qui misit me, verax est, et ego, quæ audivi ab eo,
hæc loquor ad mundum ».
</vers>
    <vers num="27"> Non cognoverunt quia Patrem eis
dicebat.
</vers>
    <vers num="28"> Dixit ergo eis Iesus:
« Cum exaltaveritis Filium hominis, tunc cognoscetis
quia ego sum et a meipso facio nihil, sed, sicut docuit me Pater,
hæc loquor.
</vers>
    <vers num="29"> Et qui me misit, mecum est; non
reliquit me solum, quia ego, quæ placita sunt ei, facio
semper ».
</vers>
    <vers num="30"> Hæc illo loquente, multi
crediderunt in eum.
</vers>
    <vers num="31"> Dicebat ergo Iesus ad eos, qui
crediderunt ei, Iudæos: « Si vos manseritis in sermone
meo, vere discipuli mei estis
</vers>
    <vers num="32"> et cognoscetis veritatem, et veritas
liberabit vos ».
</vers>
    <vers num="33"> Responderunt ei: « Semen
Abrahæ sumus et nemini servivimus umquam! Quomodo tu dicis:
«Liberi fietis»? ».
</vers>
    <vers num="34"> Respondit eis Iesus:
« Amen, amen dico vobis: Omnis, qui facit peccatum,
servus est peccati.
</vers>
    <vers num="35"> Servus autem non manet in domo in
æternum; filius manet in æternum.
</vers>
    <vers num="36"> Si ergo Filius vos liberaverit, vere
liberi eritis.
</vers>
    <vers num="37"> Scio quia semen Abrahæ estis; sed
quæritis me interficere, quia sermo meus non capit in vobis.
</vers>
    <vers num="38"> Ego, quæ vidi apud Patrem, loquor;
et vos ergo, quæ audivistis a patre, facitis ».
</vers>
    <vers num="39"> Responderunt et dixerunt ei:
« Pater noster Abraham est ». Dicit eis
Iesus: « Si filii Abrahæ essetis, opera Abrahæ
faceretis.
</vers>
    <vers num="40"> Nunc autem quæritis me interficere,
hominem, qui veritatem vobis locutus sum, quam audivi a Deo; hoc
Abraham non fecit.
</vers>
    <vers num="41"> Vos facitis opera patris
vestri ». Dixerunt itaque ei: « Nos ex
fornicatione non sumus nati; unum patrem habemus
Deum! ».
</vers>
    <vers num="42"> Dixit eis Iesus: « Si
Deus pater vester esset, diligeretis me; ego enim ex Deo processi
et veni; neque enim a meipso veni, sed ille me misit.
</vers>
    <vers num="43"> Quare loquelam meam non cognoscitis?
Quia non potestis audire sermonem meum.
</vers>
    <vers num="44"> Vos ex patre Diabolo estis et
desideria patris vestri vultis facere. Ille homicida erat ab initio
et in veritate non stabat, quia non est veritas in eo. Cum loquitur
mendacium, ex propriis loquitur, quia mendax est et pater eius.
</vers>
    <vers num="45"> Ego autem quia veritatem dico, non
creditis mihi.
</vers>
    <vers num="46"> Quis ex vobis arguit me de peccato?
Si veritatem dico, quare vos non creditis mihi?
</vers>
    <vers num="47"> Qui est ex Deo, verba Dei audit;
propterea vos non auditis, quia ex Deo non estis ».
</vers>
    <vers num="48"> Responderunt Iudæi et dixerunt ei:
« Nonne bene dicimus nos, quia Samaritanus es tu et
dæmonium habes? ».
</vers>
    <vers num="49"> Respondit Iesus: « Ego
dæmonium non habeo, sed honorifico Patrem meum, et vos inhonoratis
me.
</vers>
    <vers num="50"> Ego autem non quæro gloriam meam;
est qui quærit et iudicat.
</vers>
    <vers num="51"> Amen, amen dico vobis: Si quis
sermonem meum servaverit, mortem non videbit in
æternum ».
</vers>
    <vers num="52"> Dixerunt ergo ei Iudæi:
« Nunc cognovimus quia dæmonium habes. Abraham mortuus
est et prophetæ, et tu dicis: «Si quis sermonem meum
servaverit, non gustabit mortem in æternum».
</vers>
    <vers num="53"> Numquid tu maior es patre nostro
Abraham, qui mortuus est? Et prophetæ mortui sunt! Quem teipsum
facis? ».
</vers>
    <vers num="54"> Respondit Iesus: « Si ego
glorifico meipsum, gloria mea nihil est; est Pater meus, qui
glorificat me, quem vos dicitis: «Deus noster
est!»,
</vers>
    <vers num="55"> et non cognovistis eum. Ego autem
novi eum. Et si dixero: Non scio eum, ero similis vobis, mendax;
sed scio eum et sermonem eius servo.
</vers>
    <vers num="56"> Abraham pater vester exsultavit, ut
videret diem meum; et vidit et gavisus est ».
</vers>
    <vers num="57"> Dixerunt ergo Iudæi ad eum:
« Quinquaginta annos nondum habes et Abraham
vidisti? ».
</vers>
    <vers num="58"> Dixit eis Iesus: « Amen,
amen dico vobis: Antequam Abraham fieret, ego sum ».
</vers>
    <vers num="59"> Tulerunt ergo lapides, ut iacerent
in eum; Iesus autem abscondit se et exivit de templo.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Et præteriens vidit hominem
cæcum a nativitate.
</vers>
    <vers num="2"> Et interrogaverunt eum discipuli sui
dicentes: « Rabbi, quis peccavit, hic aut parentes eius,
ut cæcus nasceretur? ».
</vers>
    <vers num="3"> Respondit Iesus: « Neque
hic peccavit neque parentes eius, sed ut manifestentur opera Dei in
illo.
</vers>
    <vers num="4"> Nos oportet operari opera eius, qui
misit me, donec dies est; venit nox, quando nemo potest
operari.
</vers>
    <vers num="5"> Quamdiu in mundo sum, lux sum
mundi ».
</vers>
    <vers num="6"> Hæc cum dixisset, exspuit in terram
et fecit lutum ex sputo et linivit lutum super oculos eius
</vers>
    <vers num="7"> et dixit ei: « Vade, lava
in natatoria Siloæ! » — quod interpretatur Missus
—. Abiit ergo et lavit et venit videns.
</vers>
    <vers num="8"> Itaque vicini et, qui videbant eum
prius quia mendicus erat, dicebant: « Nonne hic est, qui
sedebat et mendicabat? »;
</vers>
    <vers num="9"> alii dicebant: « Hic
est! »; alii dicebant: « Nequaquam, sed
similis est eius! ». Ille dicebat: « Ego
sum! ».
</vers>
    <vers num="10"> Dicebant ergo ei:
« Quomodo igitur aperti sunt oculi
tibi? ».
</vers>
    <vers num="11"> Respondit ille: « Homo,
qui dicitur Iesus, lutum fecit et unxit oculos meos et dixit mihi:
«Vade ad Siloam et lava! «. Abii ergo et lavi et
vidi ».
</vers>
    <vers num="12"> Et dixerunt ei: « Ubi est
ille? ». Ait: « Nescio ».
</vers>
    <vers num="13"> Adducunt eum ad pharisæos, qui
cæcus fuerat.
</vers>
    <vers num="14"> Erat autem sabbatum, in qua die
lutum fecit Iesus et aperuit oculos eius.
</vers>
    <vers num="15"> Iterum ergo interrogabant et eum
pharisæi quomodo vidisset. Ille autem dixit eis:
« Lutum posuit super oculos meos, et lavi et
video ».
</vers>
    <vers num="16"> Dicebant ergo ex pharisæis quidam:
« Non est hic homo a Deo, quia sabbatum non
custodit! »; alii autem dicebant: « Quomodo
potest homo peccator hæc signa facere? ». Et schisma
erat in eis.
</vers>
    <vers num="17"> Dicunt ergo cæco iterum:
« Tu quid dicis de eo quia aperuit oculos
tuos? ». Ille autem dixit: « Propheta
est! ».
</vers>
    <vers num="18"> Non crediderunt ergo Iudæi de illo
quia cæcus fuisset et vidisset, donec vocaverunt parentes eius,
qui viderat.
</vers>
    <vers num="19"> Et interrogaverunt eos dicentes:
« Hic est filius vester, quem vos dicitis quia cæcus
natus est? Quomodo ergo nunc videt? ».
</vers>
    <vers num="20"> Responderunt ergo parentes eius et
dixerunt: « Scimus quia hic est filius noster et quia
cæcus natus est.
</vers>
    <vers num="21"> Quomodo autem nunc videat nescimus,
aut quis eius aperuit oculos nos nescimus; ipsum interrogate.
Ætatem habet; ipse de se loquetur! ».
</vers>
    <vers num="22"> Hæc dixerunt parentes eius, quia
timebant Iudæos; iam enim conspiraverant Iudæi, ut, si quis eum
confiteretur Christum, extra synagogam fieret.
</vers>
    <vers num="23"> Propterea parentes eius dixerunt:
« Ætatem habet; ipsum interrogate! ».
</vers>
    <vers num="24"> Vocaverunt ergo rursum hominem, qui
fuerat cæcus, et dixerunt ei: « Da gloriam Deo! Nos
scimus quia hic homo peccator est ».
</vers>
    <vers num="25"> Respondit ergo ille: « Si
peccator est nescio; unum scio quia, cæcus cum essem, modo
video ».
</vers>
    <vers num="26"> Dixerunt ergo illi:
« Quid fecit tibi? Quomodo aperuit oculos
tuos? ».
</vers>
    <vers num="27"> Respondit eis: « Dixi
vobis iam, et non audistis; quid iterum vultis audire? Numquid et
vos vultis discipuli eius fieri? ».
</vers>
    <vers num="28"> Et maledixerunt ei et dixerunt:
« Tu discipulus illius es, nos autem Moysis discipuli
sumus.
</vers>
    <vers num="29"> Nos scimus quia Moysi locutus est
Deus; hunc autem nescimus unde sit ».
</vers>
    <vers num="30"> Respondit homo et dixit eis:
« In hoc enim mirabile est, quia vos nescitis unde sit,
et aperuit meos oculos!
</vers>
    <vers num="31"> Scimus quia peccatores Deus non
audit; sed, si quis Dei cultor est et voluntatem eius facit, hunc
exaudit.
</vers>
    <vers num="32"> A sæculo non est auditum quia
aperuit quis oculos cæci nati;
</vers>
    <vers num="33"> nisi esset hic a Deo, non poterat
facere quidquam ».
</vers>
    <vers num="34"> Responderunt et dixerunt ei:
« In peccatis tu natus es totus et tu doces
nos? ». Et eiecerunt eum foras.
</vers>
    <vers num="35"> Audivit Iesus quia eiecerunt eum
foras et, cum invenisset eum, dixit ei: « Tu credis in
Filium hominis? ».
</vers>
    <vers num="36"> Respondit ille et dixit:
« Et quis est, Domine, ut credam in
eum? ».
</vers>
    <vers num="37"> Dixit ei Iesus: « Et
vidisti eum; et, qui loquitur tecum, ipse est ».
</vers>
    <vers num="38"> At ille ait: « Credo,
Domine! »; et adoravit eum.
</vers>
    <vers num="39"> Et dixit Iesus: « In
iudicium ego in hunc mundum veni, ut, qui non vident, videant, et,
qui vident, cæci fiant ».
</vers>
    <vers num="40"> Audierunt hæc ex pharisæis, qui
cum ipso erant, et dixerunt ei: « Numquid et nos cæci
sumus? ».
</vers>
    <vers num="41"> Dixit eis Iesus: « Si
cæci essetis, non haberetis peccatum. Nunc vero dicitis:
«Videmus!»; peccatum vestrum manet ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> « Amen, amen dico
vobis: Qui non intrat per ostium in ovile ovium, sed ascendit
aliunde, ille fur est et latro;
</vers>
    <vers num="2"> qui autem intrat per ostium, pastor
est ovium.
</vers>
    <vers num="3"> Huic ostiarius aperit, et oves vocem
eius audiunt, et proprias oves vocat nominatim et educit eas.
</vers>
    <vers num="4"> Cum proprias omnes emiserit, ante eas
vadit, et oves illum sequuntur, quia sciunt vocem eius;
</vers>
    <vers num="5"> alienum autem non sequentur, sed
fugient ab eo, quia non noverunt vocem alienorum ».
</vers>
    <vers num="6"> Hoc proverbium dixit eis Iesus; illi
autem non cognoverunt quid esset, quod loquebatur eis.
</vers>
    <vers num="7"> Dixit ergo iterum Iesus:
« Amen, amen dico vobis: Ego sum ostium ovium.
</vers>
    <vers num="8"> Omnes, quotquot venerunt ante me,
fures sunt et latrones, sed non audierunt eos oves.
</vers>
    <vers num="9"> Ego sum ostium; per me, si quis
introierit, salvabitur et ingredietur et egredietur et pascua
inveniet.
</vers>
    <vers num="10"> Fur non venit, nisi ut furetur et
mactet et perdat; ego veni, ut vitam habeant et abundantius
habeant.
</vers>
    <vers num="11"> Ego sum pastor bonus; bonus pastor
animam suam ponit pro ovibus;
</vers>
    <vers num="12"> mercennarius et, qui non est pastor,
cuius non sunt oves propriæ, videt lupum venientem et dimittit
oves et fugit — et lupus rapit eas et dispergit —
</vers>
    <vers num="13"> quia mercennarius est et non
pertinet ad eum de ovibus.
</vers>
    <vers num="14"> Ego sum pastor bonus et cognosco
meas, et cognoscunt me meæ,
</vers>
    <vers num="15"> sicut cognoscit me Pater, et ego
cognosco Patrem; et animam meam pono pro ovibus.
</vers>
    <vers num="16"> Et alias oves habeo, quæ non sunt
ex hoc ovili, et illas oportet me adducere, et vocem meam audient
et fient unus grex, unus pastor.
</vers>
    <vers num="17"> Propterea me Pater diligit, quia ego
pono animam meam, ut iterum sumam eam.
</vers>
    <vers num="18"> Nemo tollit eam a me, sed ego pono
eam a meipso. Potestatem habeo ponendi eam et potestatem habeo
iterum sumendi eam. Hoc mandatum accepi a Patre
meo ».
</vers>
    <vers num="19"> Dissensio iterum facta est inter
Iudæos propter sermones hos.
</vers>
    <vers num="20"> Dicebant autem multi ex ipsis:
« Dæmonium habet et insanit! Quid eum
auditis? ».
</vers>
    <vers num="21"> Alii dicebant: « Hæc
verba non sunt dæmonium habentis! Numquid dæmonium potest
cæcorum oculos aperire? ».
</vers>
    <vers num="22"> Facta sunt tunc Encænia in
Hierosolymis. Hiems erat;
</vers>
    <vers num="23"> et ambulabat Iesus in templo in
porticu Salomonis.
</vers>
    <vers num="24"> Circumdederunt ergo eum Iudæi et
dicebant ei: « Quousque animam nostram tollis? Si tu es
Christus, dic nobis palam! ».
</vers>
    <vers num="25"> Respondit eis Iesus:
« Dixi vobis, et non creditis; opera, quæ ego facio in
nomine Patris mei, hæc testimonium perhibent de me.
</vers>
    <vers num="26"> Sed vos non creditis, quia non estis
ex ovibus meis.
</vers>
    <vers num="27"> Oves meæ vocem meam audiunt, et ego
cognosco eas, et sequuntur me;
</vers>
    <vers num="28"> et ego vitam æternam do eis, et non
peribunt in æternum, et non rapiet eas quisquam de manu mea.
</vers>
    <vers num="29"> Pater meus quod dedit mihi, maius
omnibus est, et nemo potest rapere de manu Patris.
</vers>
    <vers num="30"> Ego et Pater unum
sumus ».
</vers>
    <vers num="31"> Sustulerunt iterum lapides Iudæi,
ut lapidarent eum.
</vers>
    <vers num="32"> Respondit eis Iesus:
« Multa opera bona ostendi vobis ex Patre; propter quod
eorum opus me lapidatis? ».
</vers>
    <vers num="33"> Responderunt ei Iudæi:
« De bono opere non lapidamus te sed de blasphemia, et
quia tu, homo cum sis, facis teipsum Deum ».
</vers>
    <vers num="34"> Respondit eis Iesus:
« Nonne scriptum est in lege vestra: «Ego dixi:
Dii estis?».
</vers>
    <vers num="35"> Si illos dixit deos, ad quos sermo
Dei factus est, et non potest solvi Scriptura,
</vers>
    <vers num="36"> quem Pater sanctificavit et misit in
mundum, vos dicitis: «Blasphemas!», quia dixi: Filius
Dei sum?
</vers>
    <vers num="37"> Si non facio opera Patris mei,
nolite credere mihi;
</vers>
    <vers num="38"> si autem facio, et si mihi non
vultis credere, operibus credite, ut cognoscatis et sciatis quia in
me est Pater, et ego in Patre ».
</vers>
    <vers num="39"> Quærebant ergo iterum eum
prehendere; et exivit de manibus eorum.
</vers>
    <vers num="40"> Et abiit iterum trans Iordanem in
eum locum, ubi erat Ioannes baptizans primum, et mansit illic.
</vers>
    <vers num="41"> Et multi venerunt ad eum et
dicebant: « Ioannes quidem signum fecit nullum; omnia
autem, quæcumque dixit Ioannes de hoc, vera
erant ».
</vers>
    <vers num="42"> Et multi crediderunt in eum
illic.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Erat autem quidam languens Lazarus
a Bethania, de castello Mariæ et Marthæ sororis eius.
</vers>
    <vers num="2"> Maria autem erat, quæ unxit Dominum
unguento et extersit pedes eius capillis suis, cuius frater Lazarus
infirmabatur.
</vers>
    <vers num="3"> Miserunt ergo sorores ad eum
dicentes: « Domine, ecce, quem amas,
infirmatur ».
</vers>
    <vers num="4"> Audiens autem Iesus dixit:
« Infirmitas hæc non est ad mortem sed pro gloria Dei,
ut glorificetur Filius Dei per eam ».
</vers>
    <vers num="5"> Diligebat autem Iesus Martham et
sororem eius et Lazarum.
</vers>
    <vers num="6"> Ut ergo audivit quia infirmabatur,
tunc quidem mansit in loco, in quo erat, duobus diebus;
</vers>
    <vers num="7"> deinde post hoc dicit discipulis:
« Eamus in Iudæam iterum ».
</vers>
    <vers num="8"> Dicunt ei discipuli:
« Rabbi, nunc quærebant te Iudæi lapidare, et iterum
vadis illuc? ».
</vers>
    <vers num="9"> Respondit Iesus: « Nonne
duodecim horæ sunt diei? Si quis ambulaverit in die, non offendit,
quia lucem huius mundi videt;
</vers>
    <vers num="10"> si quis autem ambulaverit in nocte,
offendit, quia lux non est in eo ».
</vers>
    <vers num="11"> Hæc ait et post hoc dicit eis:
« Lazarus amicus noster dormit, sed vado, ut a somno
exsuscitem eum ».
</vers>
    <vers num="12"> Dixerunt ergo ei discipuli:
« Domine, si dormit, salvus erit ».
</vers>
    <vers num="13"> Dixerat autem Iesus de morte eius,
illi autem putaverunt quia de dormitione somni diceret.
</vers>
    <vers num="14"> Tunc ergo dixit eis Iesus manifeste:
« Lazarus mortuus est,
</vers>
    <vers num="15"> et gaudeo propter vos, ut credatis,
quoniam non eram ibi; sed eamus ad eum ».
</vers>
    <vers num="16"> Dixit ergo Thomas, qui dicitur
Didymus, ad condiscipulos: « Eamus et nos, ut moriamur
cum eo! ».
</vers>
    <vers num="17"> Venit itaque Iesus et invenit eum
quattuor dies iam in monumento habentem.
</vers>
    <vers num="18"> Erat autem Bethania iuxta
Hierosolymam quasi stadiis quindecim.
</vers>
    <vers num="19"> Multi autem ex Iudæis venerant ad
Martham et Mariam, ut consolarentur eas de fratre.
</vers>
    <vers num="20"> Martha ergo ut audivit quia Iesus
venit, occurrit illi; Maria autem domi sedebat.
</vers>
    <vers num="21"> Dixit ergo Martha ad Iesum:
« Domine, si fuisses hic, frater meus non esset
mortuus!
</vers>
    <vers num="22"> Sed et nunc scio quia, quæcumque
poposceris a Deo, dabit tibi Deus ».
</vers>
    <vers num="23"> Dicit illi Iesus:
« Resurget frater tuus ».
</vers>
    <vers num="24"> Dicit ei Martha: « Scio
quia resurget in resurrectione in novissimo die ».
</vers>
    <vers num="25"> Dixit ei Iesus: « Ego sum
resurrectio et vita. Qui credit in me, etsi mortuus fuerit,
vivet;
</vers>
    <vers num="26"> et omnis, qui vivit et credit in me,
non morietur in æternum. Credis hoc? ».
</vers>
    <vers num="27"> Ait illi: « Utique,
Domine; ego credidi quia tu es Christus Filius Dei, qui in mundum
venisti ».
</vers>
    <vers num="28"> Et cum hæc dixisset, abiit et
vocavit Mariam sororem suam silentio dicens: « Magister
adest et vocat te ».
</vers>
    <vers num="29"> Illa autem ut audivit, surrexit cito
et venit ad eum;
</vers>
    <vers num="30"> nondum enim venerat Iesus in
castellum, sed erat adhuc in illo loco, ubi occurrerat ei
Martha.
</vers>
    <vers num="31"> Iudæi igitur, qui erant cum ea in
domo et consolabantur eam, cum vidissent Mariam quia cito surrexit
et exiit, secuti sunt eam putantes: « Vadit ad
monumentum, ut ploret ibi ».
</vers>
    <vers num="32"> Maria ergo, cum venisset ubi erat
Iesus, videns eum cecidit ad pedes eius dicens ei:
« Domine, si fuisses hic, non esset mortuus frater
meus! ».
</vers>
    <vers num="33"> Iesus ergo, ut vidit eam plorantem
et Iudæos, qui venerant cum ea, plorantes, fremuit spiritu et
turbavit seipsum
</vers>
    <vers num="34"> et dixit: « Ubi posuistis
eum? ». Dicunt ei: « Domine, veni et
vide ».
</vers>
    <vers num="35"> Lacrimatus est Iesus.
</vers>
    <vers num="36"> Dicebant ergo Iudæi:
« Ecce quomodo amabat eum! ».
</vers>
    <vers num="37"> Quidam autem dixerunt ex ipsis:
« Non poterat hic, qui aperuit oculos cæci, facere, ut
et hic non moreretur? ».
</vers>
    <vers num="38"> Iesus ergo rursum fremens in
semetipso, venit ad monumentum; erat autem spelunca, et lapis
superpositus erat ei.
</vers>
    <vers num="39"> Ait Iesus: « Tollite
lapidem! ». Dicit ei Martha, soror eius, qui mortuus
fuerat: « Domine, iam fœtet; quatriduanus enim
est! ».
</vers>
    <vers num="40"> Dicit ei Iesus: « Nonne
dixi tibi quoniam, si credideris, videbis gloriam
Dei? ».
</vers>
    <vers num="41"> Tulerunt ergo lapidem. Iesus autem,
elevatis sursum oculis, dixit: « Pater, gratias ago tibi
quoniam audisti me.
</vers>
    <vers num="42"> Ego autem sciebam quia semper me
audis, sed propter populum, qui circumstat, dixi, ut credant quia
tu me misisti ».
</vers>
    <vers num="43"> Et hæc cum dixisset, voce magna
clamavit: « Lazare, veni foras! ».
</vers>
    <vers num="44"> Prodiit, qui fuerat mortuus, ligatus
pedes et manus institis; et facies illius sudario erat ligata.
Dicit Iesus eis: « Solvite eum et sinite eum
abire ».
</vers>
    <vers num="45"> Multi ergo ex Iudæis, qui venerant
ad Mariam et viderant, quæ fecit, crediderunt in eum;
</vers>
    <vers num="46"> quidam autem ex ipsis abierunt ad
pharisæos et dixerunt eis, quæ fecit Iesus.
</vers>
    <vers num="47"> Collegerunt ergo pontifices et
pharisæi concilium et dicebant: « Quid facimus, quia
hic homo multa signa facit?
</vers>
    <vers num="48"> Si dimittimus eum sic, omnes credent
in eum, et venient Romani et tollent nostrum et locum et
gentem! ».
</vers>
    <vers num="49"> Unus autem ex ipsis, Caiphas, cum
esset pontifex anni illius, dixit eis: « Vos nescitis
quidquam
</vers>
    <vers num="50"> nec cogitatis quia expedit vobis, ut
unus moriatur homo pro populo, et non tota gens
pereat! ».
</vers>
    <vers num="51"> Hoc autem a semetipso non dixit;
sed, cum esset pontifex anni illius, prophetavit quia Iesus
moriturus erat pro gente
</vers>
    <vers num="52"> et non tantum pro gente, sed et ut
filios Dei, qui erant dispersi, congregaret in unum.
</vers>
    <vers num="53"> Ab illo ergo die cogitaverunt, ut
interficerent eum.
</vers>
    <vers num="54"> Iesus ergo iam non in palam
ambulabat apud Iudæos, sed abiit inde in regionem iuxta desertum,
in civitatem, quæ dicitur Ephraim, et ibi morabatur cum
discipulis.
</vers>
    <vers num="55"> Proximum autem erat Pascha
Iudæorum, et ascenderunt multi Hierosolymam de regione ante
Pascha, ut sanctificarent seipsos.
</vers>
    <vers num="56"> Quærebant ergo Iesum et
colloquebantur ad invicem in templo stantes: « Quid
videtur vobis? Numquid veniet ad diem festum? ».
</vers>
    <vers num="57"> Dederant autem pontifices et
pharisæi mandatum, ut, si quis cognoverit, ubi sit, indicet, ut
apprehendant eum.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Iesus ergo ante sex dies Paschæ
venit Bethaniam, ubi erat Lazarus, quem suscitavit a mortuis Iesus.
2 Fecerunt ergo ei cenam ibi, et Martha ministrabat, Lazarus vero
unus erat ex discumbentibus cum eo.
</vers>
    <vers num="3"> Maria ergo accepit libram unguenti
nardi puri, pretiosi, et unxit pedes Iesu et extersit capillis suis
pedes eius; domus autem impleta est ex odore unguenti.
</vers>
    <vers num="4"> Dicit autem Iudas Iscariotes, unus ex
discipulis eius, qui erat eum traditurus:
</vers>
    <vers num="5"> « Quare hoc unguentum non
veniit trecentis denariis et datum est egenis? ».
</vers>
    <vers num="6"> Dixit autem hoc, non quia de egenis
pertinebat ad eum, sed quia fur erat et, loculos habens, ea, quæ
mittebantur, portabat.
</vers>
    <vers num="7"> Dixit ergo Iesus: « Sine
illam, ut in diem sepulturæ meæ servet illud.
</vers>
    <vers num="8"> Pauperes enim semper habetis
vobiscum, me autem non semper habetis ».
</vers>
    <vers num="9"> Cognovit ergo turba multa ex Iudæis
quia illic est, et venerunt non propter Iesum tantum, sed ut et
Lazarum viderent, quem suscitavit a mortuis.
</vers>
    <vers num="10"> Cogitaverunt autem principes
sacerdotum, ut et Lazarum interficerent,
</vers>
    <vers num="11"> quia multi propter illum abibant ex
Iudæis et credebant in Iesum.
</vers>
    <vers num="12"> In crastinum turba multa, quæ
venerat ad diem festum, cum audissent quia venit Iesus
Hierosolymam,
</vers>
    <vers num="13"> acceperunt ramos palmarum et
processerunt obviam ei et clamabant:
« Hosanna!
Benedictus, qui venit in nomine Domini, et rex
Israel! ».
</vers>
    <vers num="14"> Invenit autem Iesus asellum et sedit
super eum, sicut scriptum est:
</vers>
    <vers num="15"> « Noli timere, filia
Sion.
Ecce rex tuus venit
sedens super pullum asinæ ».
</vers>
    <vers num="16"> Hæc non cognoverunt discipuli eius
primum, sed quando glorificatus est Iesus, tunc recordati sunt quia
hæc erant scripta de eo, et hæc fecerunt ei.
</vers>
    <vers num="17"> Testimonium ergo perhibebat turba,
quæ erat cum eo, quando Lazarum vocavit de monumento et suscitavit
eum a mortuis.
</vers>
    <vers num="18"> Propterea et obviam venit ei turba,
quia audierunt eum fecisse hoc signum.
</vers>
    <vers num="19"> Pharisæi ergo dixerunt ad
semetipsos: « Videtis quia nihil proficitis? Ecce mundus
post eum abiit! ».
</vers>
    <vers num="20"> Erant autem Græci quidam ex his,
qui ascenderant, ut adorarent in die festo;
</vers>
    <vers num="21"> hi ergo accesserunt ad Philippum,
qui erat a Bethsaida Galilææ, et rogabant eum dicentes:
« Domine, volumus Iesum videre ».
</vers>
    <vers num="22"> Venit Philippus et dicit Andreæ;
venit Andreas et Philippus et dicunt Iesu.
</vers>
    <vers num="23"> Iesus autem respondet eis dicens:
« Venit hora, ut glorificetur Filius hominis.
</vers>
    <vers num="24"> Amen, amen dico vobis: Nisi granum
frumenti cadens in terram mortuum fuerit, ipsum solum manet; si
autem mortuum fuerit, multum fructum affert.
</vers>
    <vers num="25"> Qui amat animam suam, perdit eam;
et, qui odit animam suam in hoc mundo, in vitam æternam custodiet
eam.
</vers>
    <vers num="26"> Si quis mihi ministrat, me sequatur,
et ubi sum ego, illic et minister meus erit; si quis mihi
ministraverit, honorificabit eum Pater.
</vers>
    <vers num="27"> Nunc anima mea turbata est. Et quid
dicam? Pater, salvifica me ex hora hac? Sed propterea veni in horam
hanc.
</vers>
    <vers num="28"> Pater, glorifica tuum
nomen! ». Venit ergo vox de cælo: « Et
glorificavi et iterum glorificabo ».
</vers>
    <vers num="29"> Turba ergo, quæ stabat et audierat,
dicebat tonitruum factum esse; alii dicebant: « Angelus
ei locutus est ».
</vers>
    <vers num="30"> Respondit Iesus et dixit:
« Non propter me vox hæc facta est sed propter vos.
</vers>
    <vers num="31"> Nunc iudicium est huius mundi, nunc
princeps huius mundi eicietur foras;
</vers>
    <vers num="32"> et ego, si exaltatus fuero a terra,
omnes traham ad meipsum ».
</vers>
    <vers num="33"> Hoc autem dicebat significans, qua
morte esset moriturus.
</vers>
    <vers num="34"> Respondit ergo ei turba:
« Nos audivimus ex Lege, quia Christus manet in
æternum; et quomodo tu dicis: «Oportet exaltari Filium
hominis»? Quis est iste Filius hominis? ».
</vers>
    <vers num="35"> Dixit ergo eis Iesus:
« Adhuc modicum tempus lumen in vobis est. Ambulate, dum
lucem habetis, ut non tenebræ vos comprehendant; et, qui ambulat
in tenebris, nescit quo vadat.
</vers>
    <vers num="36"> Dum lucem habetis, credite in lucem,
ut filii lucis fiatis ». Hæc locutus est Iesus et abiit
et abscondit se ab eis.
</vers>
    <vers num="37"> Cum autem tanta signa fecisset coram
eis, non credebant in eum,
</vers>
    <vers num="38"> ut sermo Isaiæ prophetæ
impleretur, quem dixit:
« Domine, quis credidit auditui nostro,
et brachium Domini cui revelatum est? ».
</vers>
    <vers num="39"> Propterea non poterant credere, quia
iterum dixit Isaias:
</vers>
    <vers num="40"> « Excæcavit oculos
eorum
et induravit eorum cor,
ut non videant oculis
et intellegant corde et convertantur,
et sanem eos ».
</vers>
    <vers num="41"> Hæc dixit Isaias, quia vidit
gloriam eius et locutus est de eo.
</vers>
    <vers num="42"> Verumtamen et ex principibus multi
crediderunt in eum, sed propter pharisæos non confitebantur, ut de
synagoga non eicerentur;
</vers>
    <vers num="43"> dilexerunt enim gloriam hominum
magis quam gloriam Dei.
</vers>
    <vers num="44"> Iesus autem clamavit et dixit:
« Qui credit in me, non credit in me sed in eum, qui
misit me;
</vers>
    <vers num="45"> et, qui videt me, videt eum, qui
misit me.
</vers>
    <vers num="46"> Ego lux in mundum veni, ut omnis,
qui credit in me, in tenebris non maneat.
</vers>
    <vers num="47"> Et si quis audierit verba mea et non
custodierit, ego non iudico eum; non enim veni, ut iudicem mundum,
sed ut salvificem mundum.
</vers>
    <vers num="48"> Qui spernit me et non accipit verba
mea, habet, qui iudicet eum: sermo, quem locutus sum, ille
iudicabit eum in novissimo die,
</vers>
    <vers num="49"> quia ego ex meipso non sum locutus,
sed, qui misit me, Pater, ipse mihi mandatum dedit quid dicam et
quid loquar.
</vers>
    <vers num="50"> Et scio quia mandatum eius vita
æterna est. Quæ ergo ego loquor, sicut dixit mihi Pater, sic
loquor ».</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Ante diem autem festum Paschæ,
sciens Iesus quia venit eius hora, ut transeat ex hoc mundo ad
Patrem, cum dilexisset suos, qui erant in mundo, in finem dilexit
eos.
</vers>
    <vers num="2"> Et in cena, cum Diabolus iam misisset
in corde, ut traderet eum Iudas Simonis Iscariotis,
</vers>
    <vers num="3"> sciens quia omnia dedit ei Pater in
manus, et quia a Deo exivit et ad Deum vadit,
</vers>
    <vers num="4"> surgit a cena et ponit vestimenta sua
et, cum accepisset linteum, præcinxit se.
</vers>
    <vers num="5"> Deinde mittit aquam in pelvem et
cœpit lavare pedes discipulorum et extergere linteo, quo erat
præcinctus.
</vers>
    <vers num="6"> Venit ergo ad Simonem Petrum. Dicit
ei: « Domine, tu mihi lavas pedes? ».
</vers>
    <vers num="7"> Respondit Iesus et dixit ei:
« Quod ego facio, tu nescis modo, scies autem
postea ».
</vers>
    <vers num="8"> Dicit ei Petrus: « Non
lavabis mihi pedes in æternum! ». Respondit Iesus ei:
« Si non lavero te, non habes partem
mecum ».
</vers>
    <vers num="9"> Dicit ei Simon Petrus:
« Domine, non tantum pedes meos sed et manus et
caput! ».
</vers>
    <vers num="10"> Dicit ei Iesus: « Qui
lotus est, non indiget nisi ut pedes lavet, sed est mundus totus;
et vos mundi estis sed non omnes ».
</vers>
    <vers num="11"> Sciebat enim quisnam esset, qui
traderet eum; propterea dixit: « Non estis mundi
omnes ».
</vers>
    <vers num="12"> Postquam ergo lavit pedes eorum et
accepit vestimenta sua, cum recubuisset iterum, dixit eis:
« Scitis quid fecerim vobis?
</vers>
    <vers num="13"> Vos vocatis me:
«Magister» et: «Domine», et bene dicitis;
sum etenim.
</vers>
    <vers num="14"> Si ergo ego lavi vestros pedes,
Dominus et Magister, et vos debetis alter alterius lavare
pedes.
</vers>
    <vers num="15"> Exemplum enim dedi vobis, ut,
quemadmodum ego feci vobis, et vos faciatis.
</vers>
    <vers num="16"> Amen, amen dico vobis: Non est
servus maior domino suo, neque apostolus maior eo, qui misit
illum.
</vers>
    <vers num="17"> Si hæc scitis, beati estis, si
facitis ea.
</vers>
    <vers num="18"> Non de omnibus vobis dico, ego scio,
quos elegerim, sed ut impleatur Scriptura: «Qui manducat meum
panem, levavit contra me calcaneum suum».
</vers>
    <vers num="19"> Amodo dico vobis priusquam fiat, ut
credatis, cum factum fuerit, quia ego sum.
</vers>
    <vers num="20"> Amen, amen dico vobis: Qui accipit,
si quem misero, me accipit; qui autem me accipit, accipit eum, qui
me misit ».
</vers>
    <vers num="21"> Cum hæc dixisset Iesus, turbatus
est spiritu et protestatus est et dixit: « Amen, amen
dico vobis: Unus ex vobis tradet me ».
</vers>
    <vers num="22"> Aspiciebant ad invicem discipuli,
hæsitantes de quo diceret.
</vers>
    <vers num="23"> Erat recumbens unus ex discipulis
eius in sinu Iesu, quem diligebat Iesus.
</vers>
    <vers num="24"> Innuit ergo huic Simon Petrus, ut
interrogaret: « Quis est, de quo
dicit? ».
</vers>
    <vers num="25"> Cum ergo recumberet ille ita supra
pectus Iesu, dicit ei: « Domine, quis
est? ».
</vers>
    <vers num="26"> Respondet Iesus: « Ille
est, cui ego intinctam buccellam porrexero ». Cum ergo
intinxisset buccellam, dat Iudæ Simonis Iscariotis.
</vers>
    <vers num="27"> Et post buccellam tunc introivit in
illum Satanas. Dicit ergo ei Iesus: « Quod facis, fac
citius ».
</vers>
    <vers num="28"> Hoc autem nemo scivit discumbentium
ad quid dixerit ei;
</vers>
    <vers num="29"> quidam enim putabant quia loculos
habebat Iudas, quia dicit ei Iesus: « Eme ea, quæ opus
sunt nobis ad diem festum », aut egenis ut aliquid
daret.
</vers>
    <vers num="30"> Cum ergo accepisset ille buccellam,
exivit continuo; erat autem nox.
</vers>
    <vers num="31"> Cum ergo exisset, dicit Iesus:
« Nunc clarificatus est Filius hominis, et Deus
clarificatus est in eo;
</vers>
    <vers num="32"> si Deus clarificatus est in eo, et
Deus clarificabit eum in semetipso et continuo clarificabit
eum.
</vers>
    <vers num="33"> Filioli, adhuc modicum vobiscum sum;
quæretis me, et sicut dixi Iudæis: Quo ego vado, vos non potestis
venire, et vobis dico modo.
</vers>
    <vers num="34"> Mandatum novum do vobis, ut
diligatis invicem; sicut dilexi vos, ut et vos diligatis
invicem.
</vers>
    <vers num="35"> In hoc cognoscent omnes quia mei
discipuli estis: si dilectionem habueritis ad
invicem ».
</vers>
    <vers num="36"> Dicit ei Simon Petrus:
« Domine, quo vadis? ». Respondit Iesus:
« Quo vado, non potes me modo sequi, sequeris autem
postea ».
</vers>
    <vers num="37"> Dicit ei Petrus:
« Domine, quare non possum te sequi modo? Animam meam
pro te ponam ».
</vers>
    <vers num="38"> Respondet Iesus: « Animam
tuam pro me pones? Amen, amen dico tibi: Non cantabit gallus, donec
me ter neges.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Non turbetur cor vestrum. Creditis
in Deum et in me credite.
</vers>
    <vers num="2"> In domo Patris mei mansiones multæ
sunt; si quo minus, dixissem vobis, quia vado parare vobis
locum?
</vers>
    <vers num="3"> Et si abiero et præparavero vobis
locum, iterum venio et accipiam vos ad meipsum, ut, ubi sum ego, et
vos sitis.
</vers>
    <vers num="4"> Et quo ego vado, scitis
viam ».
</vers>
    <vers num="5"> Dicit ei Thomas: « Domine,
nescimus quo vadis; quomodo possumus viam scire? ».
</vers>
    <vers num="6"> Dicit ei Iesus: « Ego sum
via et veritas et vita; nemo venit ad Patrem nisi per me.
</vers>
    <vers num="7"> Si cognovistis me, et Patrem meum
utique cognoscetis; et amodo cognoscitis eum et vidistis
eum ».
</vers>
    <vers num="8"> Dicit ei Philippus:
« Domine, ostende nobis Patrem, et sufficit
nobis ».
</vers>
    <vers num="9"> Dicit ei Iesus: « Tanto
tempore vobiscum sum, et non cognovisti me, Philippe? Qui vidit me,
vidit Patrem. Quomodo tu dicis: «Ostende nobis
Patrem»?
</vers>
    <vers num="10"> Non credis quia ego in Patre, et
Pater in me est? Verba, quæ ego loquor vobis, a meipso non loquor;
Pater autem in me manens facit opera sua.
</vers>
    <vers num="11"> Credite mihi quia ego in Patre, et
Pater in me est; alioquin propter opera ipsa credite.
</vers>
    <vers num="12"> Amen, amen dico vobis: Qui credit in
me, opera, quæ ego facio, et ipse faciet et maiora horum faciet,
quia ego ad Patrem vado.
</vers>
    <vers num="13"> Et quodcumque petieritis in nomine
meo, hoc faciam, ut glorificetur Pater in Filio;
</vers>
    <vers num="14"> si quid petieritis me in nomine meo,
ego faciam.
</vers>
    <vers num="15"> Si diligitis me, mandata mea
servabitis;
</vers>
    <vers num="16"> et ego rogabo Patrem, et alium
Paraclitum dabit vobis, ut maneat vobiscum in æternum,
</vers>
    <vers num="17"> Spiritum veritatis, quem mundus non
potest accipere, quia non videt eum nec cognoscit. Vos cognoscitis
eum, quia apud vos manet; et in vobis erit.
</vers>
    <vers num="18"> Non relinquam vos orphanos; venio ad
vos.
</vers>
    <vers num="19"> Adhuc modicum, et mundus me iam non
videt; vos autem videtis me, quia ego vivo et vos vivetis.
</vers>
    <vers num="20"> In illo die vos cognoscetis quia ego
sum in Patre meo, et vos in me, et ego in vobis.
</vers>
    <vers num="21"> Qui habet mandata mea et servat ea,
ille est, qui diligit me; qui autem diligit me, diligetur a Patre
meo, et ego diligam eum et manifestabo ei meipsum ».
</vers>
    <vers num="22"> Dicit ei Iudas, non ille Iscariotes:
« Domine, et quid factum est, quia nobis manifestaturus
es teipsum et non mundo? ».
</vers>
    <vers num="23"> Respondit Iesus et dixit ei:
« Si quis diligit me, sermonem meum servabit, et Pater
meus diliget eum, et ad eum veniemus et mansionem apud eum
faciemus;
</vers>
    <vers num="24"> qui non diligit me, sermones meos
non servat. Et sermo, quem auditis, non est meus, sed eius qui
misit me, Patris.
</vers>
    <vers num="25"> Hæc locutus sum vobis apud vos
manens.
</vers>
    <vers num="26"> Paraclitus autem, Spiritus Sanctus,
quem mittet Pater in nomine meo, ille vos docebit omnia et suggeret
vobis omnia, quæ dixi vobis.
</vers>
    <vers num="27"> Pacem relinquo vobis, pacem meam do
vobis; non quomodo mundus dat, ego do vobis. Non turbetur cor
vestrum neque formidet.
</vers>
    <vers num="28"> Audistis quia ego dixi vobis: Vado
et venio ad vos. Si diligeretis me, gauderetis quia vado ad Patrem,
quia Pater maior me est.
</vers>
    <vers num="29"> Et nunc dixi vobis, priusquam fiat,
ut, cum factum fuerit, credatis.
</vers>
    <vers num="30"> Iam non multa loquar vobiscum, venit
enim princeps mundi et in me non habet quidquam;
</vers>
    <vers num="31"> sed, ut cognoscat mundus quia diligo
Patrem, et sicut mandatum dedit mihi Pater, sic facio. Surgite,
eamus hinc.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Ego sum vitis vera, et Pater meus
agricola est.
</vers>
    <vers num="2"> Omnem palmitem in me non ferentem
fructum tollit eum; et omnem, qui fert fructum, purgat eum, ut
fructum plus afferat.
</vers>
    <vers num="3"> Iam vos mundi estis propter sermonem,
quem locutus sum vobis.
</vers>
    <vers num="4"> Manete in me, et ego in vobis. Sicut
palmes non potest ferre fructum a semetipso, nisi manserit in vite,
sic nec vos, nisi in me manseritis.
</vers>
    <vers num="5"> Ego sum vitis, vos palmites. Qui
manet in me, et ego in eo, hic fert fructum multum, quia sine me
nihil potestis facere.
</vers>
    <vers num="6"> Si quis in me non manserit, missus
est foras sicut palmes et aruit; et colligunt eos et in ignem
mittunt, et ardent.
</vers>
    <vers num="7"> Si manseritis in me, et verba mea in
vobis manserint, quodcumque volueritis, petite, et fiet vobis.
</vers>
    <vers num="8"> In hoc clarificatus est Pater meus,
ut fructum multum afferatis et efficiamini mei discipuli.
</vers>
    <vers num="9"> Sicut dilexit me Pater, et ego dilexi
vos; manete in dilectione mea.
</vers>
    <vers num="10"> Si præcepta mea servaveritis,
manebitis in dilectione mea, sicut ego Patris mei præcepta servavi
et maneo in eius dilectione.
</vers>
    <vers num="11"> Hæc locutus sum vobis, ut gaudium
meum in vobis sit, et gaudium vestrum impleatur.
</vers>
    <vers num="12"> Hoc est præceptum meum, ut
diligatis invicem, sicut dilexi vos;
</vers>
    <vers num="13"> maiorem hac dilectionem nemo habet,
ut animam suam quis ponat pro amicis suis.
</vers>
    <vers num="14"> Vos amici mei estis, si feceritis,
quæ ego præcipio vobis.
</vers>
    <vers num="15"> Iam non dico vos servos, quia servus
nescit quid facit dominus eius; vos autem dixi amicos, quia omnia,
quæ audivi a Patre meo, nota feci vobis.
</vers>
    <vers num="16"> Non vos me elegistis, sed ego elegi
vos et posui vos, ut vos eatis et fructum afferatis, et fructus
vester maneat, ut quodcumque petieritis Patrem in nomine meo, det
vobis.
</vers>
    <vers num="17"> Hæc mando vobis, ut diligatis
invicem.
</vers>
    <vers num="18"> Si mundus vos odit, scitote quia me
priorem vobis odio habuit.
</vers>
    <vers num="19"> Si de mundo essetis, mundus, quod
suum est, diligeret; quia vero de mundo non estis, sed ego elegi
vos de mundo, propterea odit vos mundus.
</vers>
    <vers num="20"> Mementote sermonis, quem ego dixi
vobis: Non est servus maior domino suo. Si me persecuti sunt, et
vos persequentur; si sermonem meum servaverunt, et vestrum
servabunt.
</vers>
    <vers num="21"> Sed hæc omnia facient vobis propter
nomen meum, quia nesciunt eum, qui misit me.
</vers>
    <vers num="22"> Si non venissem et locutus fuissem
eis, peccatum non haberent; nunc autem excusationem non habent de
peccato suo.
</vers>
    <vers num="23"> Qui me odit et Patrem meum odit.
</vers>
    <vers num="24"> Si opera non fecissem in eis, quæ
nemo alius fecit, peccatum non haberent; nunc autem et viderunt et
oderunt et me et Patrem meum.
</vers>
    <vers num="25"> Sed ut impleatur sermo, qui in lege
eorum scriptus est: «Odio me habuerunt gratis».
</vers>
    <vers num="26"> Cum autem venerit Paraclitus, quem
ego mittam vobis a Patre, Spiritum veritatis, qui a Patre procedit,
ille testimonium perhibebit de me;
</vers>
    <vers num="27"> sed et vos testimonium perhibetis,
quia ab initio mecum estis.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Hæc locutus sum vobis, ut non
scandalizemini.
</vers>
    <vers num="2"> Absque synagogis facient vos; sed
venit hora, ut omnis, qui interficit vos, arbitretur obsequium se
præstare Deo.
</vers>
    <vers num="3"> Et hæc facient, quia non noverunt
Patrem neque me.
</vers>
    <vers num="4"> Sed hæc locutus sum vobis, ut, cum
venerit hora eorum, reminiscamini eorum, quia ego dixi vobis. Hæc
autem vobis ab initio non dixi, quia vobiscum eram.
</vers>
    <vers num="5"> At nunc vado ad eum, qui me misit, et
nemo ex vobis interrogat me: «Quo vadis?».
</vers>
    <vers num="6"> Sed quia hæc locutus sum vobis,
tristitia implevit cor vestrum.
</vers>
    <vers num="7"> Sed ego veritatem dico vobis: Expedit
vobis, ut ego vadam. Si enim non abiero, Paraclitus non veniet ad
vos; si autem abiero, mittam eum ad vos.
</vers>
    <vers num="8"> Et cum venerit ille, arguet mundum de
peccato et de iustitia et de iudicio:
</vers>
    <vers num="9"> de peccato quidem, quia non credunt
in me;
</vers>
    <vers num="10"> de iustitia vero, quia ad Patrem
vado, et iam non videtis me;
</vers>
    <vers num="11"> de iudicio autem, quia princeps
mundi huius iudicatus est.
</vers>
    <vers num="12"> Adhuc multa habeo vobis dicere, sed
non potestis portare modo.
</vers>
    <vers num="13"> Cum autem venerit ille, Spiritus
veritatis, deducet vos in omnem veritatem; non enim loquetur a
semetipso, sed quæcumque audiet, loquetur et, quæ ventura sunt,
annuntiabit vobis.
</vers>
    <vers num="14"> Ille me clarificabit, quia de meo
accipiet et annuntiabit vobis.
</vers>
    <vers num="15"> Omnia, quæcumque habet Pater, mea
sunt; propterea dixi quia de meo accipit et annuntiabit vobis.
</vers>
    <vers num="16"> Modicum, et iam non videtis me; et
iterum modicum, et videbitis me ».
</vers>
    <vers num="17"> Dixerunt ergo ex discipulis eius ad
invicem: « Quid est hoc, quod dicit nobis:
«Modicum, et non videtis me; et iterum modicum, et videbitis
me» et: «Vado ad Patrem»? ».
</vers>
    <vers num="18"> Dicebant ergo: « Quid est
hoc, quod dicit: «Modicum»? Nescimus quid
loquitur ».
</vers>
    <vers num="19"> Cognovit Iesus quia volebant eum
interrogare et dixit eis: « De hoc quæritis inter vos,
quia dixi: «Modicum, et non videtis me; et iterum modicum, et
videbitis me»?
</vers>
    <vers num="20"> Amen, amen dico vobis quia
plorabitis et flebitis vos, mundus autem gaudebit; vos
contristabimini, sed tristitia vestra vertetur in gaudium.
</vers>
    <vers num="21"> Mulier, cum parit, tristitiam habet,
quia venit hora eius; cum autem pepererit puerum, iam non meminit
pressuræ propter gaudium, quia natus est homo in mundum.
</vers>
    <vers num="22"> Et vos igitur nunc quidem tristitiam
habetis; iterum autem videbo vos, et gaudebit cor vestrum, et
gaudium vestrum nemo tollit a vobis.
</vers>
    <vers num="23"> Et in illo die me non rogabitis
quidquam.
Amen, amen dico vobis: Si quid petieritis Patrem in nomine meo,
dabit vobis.
</vers>
    <vers num="24"> Usque modo non petistis quidquam in
nomine meo. Petite et accipietis, ut gaudium vestrum sit
plenum.
</vers>
    <vers num="25"> Hæc in proverbiis locutus sum
vobis; venit hora, cum iam non in proverbiis loquar vobis, sed
palam de Patre annuntiabo vobis.
</vers>
    <vers num="26"> Illo die in nomine meo petetis, et
non dico vobis quia ego rogabo Patrem de vobis;
</vers>
    <vers num="27"> ipse enim Pater amat vos, quia vos
me amastis et credidistis quia ego a Deo exivi.
</vers>
    <vers num="28"> Exivi a Patre et veni in mundum;
iterum relinquo mundum et vado ad Patrem ».
</vers>
    <vers num="29"> Dicunt discipuli eius:
« Ecce nunc palam loqueris, et proverbium nullum
dicis.
</vers>
    <vers num="30"> Nunc scimus quia scis omnia, et non
opus est tibi, ut quis te interroget; in hoc credimus quia a Deo
existi ».
</vers>
    <vers num="31"> Respondit eis Iesus:
« Modo creditis?
</vers>
    <vers num="32"> Ecce venit hora et iam venit, ut
dispergamini unusquisque in propria et me solum relinquatis; et non
sum solus, quia Pater mecum est.
</vers>
    <vers num="33"> Hæc locutus sum vobis, ut in me
pacem habeatis; in mundo pressuram habetis, sed confidite, ego vici
mundum ».</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Hæc locutus est Iesus; et,
sublevatis oculis suis in cælum, dixit: « Pater, venit
hora: clarifica Filium tuum, ut Filius clarificet te,
</vers>
    <vers num="2"> sicut dedisti ei potestatem omnis
carnis, ut omne, quod dedisti ei, det eis vitam æternam.
</vers>
    <vers num="3"> Hæc est autem vita æterna, ut
cognoscant te solum verum Deum et, quem misisti, Iesum
Christum.
</vers>
    <vers num="4"> Ego te clarificavi super terram; opus
consummavi, quod dedisti mihi, ut faciam;
</vers>
    <vers num="5"> et nunc clarifica me tu, Pater, apud
temetipsum claritate, quam habebam, priusquam mundus esset, apud
te.
</vers>
    <vers num="6"> Manifestavi nomen tuum hominibus,
quos dedisti mihi de mundo. Tui erant, et mihi eos dedisti, et
sermonem tuum servaverunt.
</vers>
    <vers num="7"> Nunc cognoverunt quia omnia, quæ
dedisti mihi, abs te sunt,
</vers>
    <vers num="8"> quia verba, quæ dedisti mihi, dedi
eis; et ipsi acceperunt et cognoverunt vere quia a te exivi et
crediderunt quia tu me misisti.
</vers>
    <vers num="9"> Ego pro eis rogo; non pro mundo rogo,
sed pro his, quos dedisti mihi, quia tui sunt;
</vers>
    <vers num="10"> et mea omnia tua sunt, et tua mea;
et clarificatus sum in eis.
</vers>
    <vers num="11"> Et iam non sum in mundo, et hi in
mundo sunt, et ego ad te venio.
Pater sancte, serva eos in nomine tuo, quod dedisti mihi, ut sint
unum sicut nos.
</vers>
    <vers num="12"> Cum essem cum eis, ego servabam eos
in nomine tuo, quod dedisti mihi, et custodivi, et nemo ex his
periit, nisi filius perditionis, ut Scriptura impleatur.
</vers>
    <vers num="13"> Nunc autem ad te venio et hæc
loquor in mundo, ut habeant gaudium meum impletum in
semetipsis.
</vers>
    <vers num="14"> Ego dedi eis sermonem tuum, et
mundus odio eos habuit, quia non sunt de mundo, sicut ego non sum
de mundo.
</vers>
    <vers num="15"> Non rogo, ut tollas eos de mundo,
sed ut serves eos ex Malo.
</vers>
    <vers num="16"> De mundo non sunt, sicut ego non sum
de mundo.
</vers>
    <vers num="17"> Sanctifica eos in veritate; sermo
tuus veritas est.
</vers>
    <vers num="18"> Sicut me misisti in mundum, et ego
misi eos in mundum;
</vers>
    <vers num="19"> et pro eis ego sanctifico meipsum,
ut sint et ipsi sanctificati in veritate.
</vers>
    <vers num="20"> Non pro his autem rogo tantum, sed
et pro eis, qui credituri sunt per verbum eorum in me,
</vers>
    <vers num="21"> ut omnes unum sint, sicut tu, Pater,
in me et ego in te, ut et ipsi in nobis unum sint; ut mundus credat
quia tu me misisti.
</vers>
    <vers num="22"> Et ego claritatem, quam dedisti
mihi, dedi illis, ut sint unum, sicut nos unum sumus;
</vers>
    <vers num="23"> ego in eis, et tu in me, ut sint
consummati in unum; ut cognoscat mundus, quia tu me misisti et
dilexisti eos, sicut me dilexisti.
</vers>
    <vers num="24"> Pater, quos dedisti mihi, volo, ut
ubi ego sum, et illi sint mecum, ut videant claritatem meam, quam
dedisti mihi, quia dilexisti me ante constitutionem mundi.
</vers>
    <vers num="25"> Pater iuste, et mundus te non
cognovit; ego autem te cognovi, et hi cognoverunt quia tu me
misisti;
</vers>
    <vers num="26"> et notum feci eis nomen tuum et
notum faciam, ut dilectio, qua dilexisti me, in ipsis sit, et ego
in ipsis ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Hæc cum dixisset Iesus, egressus
est cum discipulis suis trans torrentem Cedron, ubi erat hortus, in
quem introivit ipse et discipuli eius.
</vers>
    <vers num="2"> Sciebat autem et Iudas, qui tradebat
eum, locum, quia frequenter Iesus convenerat illuc cum discipulis
suis.
</vers>
    <vers num="3"> Iudas ergo, cum accepisset cohortem
et a pontificibus et pharisæis ministros, venit illuc cum
lanternis et facibus et armis.
</vers>
    <vers num="4"> Iesus itaque sciens omnia, quæ
ventura erant super eum, processit et dicit eis: « Quem
quæritis? ».
</vers>
    <vers num="5"> Responderunt ei: « Iesum
Nazarenum ». Dicit eis: « Ego
sum! ». Stabat autem et Iudas, qui tradebat eum, cum
ipsis.
</vers>
    <vers num="6"> Ut ergo dixit eis: « Ego
sum! », abierunt retrorsum et ceciderunt in terram.
</vers>
    <vers num="7"> Iterum ergo eos interrogavit:
« Quem quæritis? ». Illi autem dixerunt:
« Iesum Nazarenum ».
</vers>
    <vers num="8"> Respondit Iesus: « Dixi
vobis: Ego sum! Si ergo me quæritis, sinite hos
abire »,
</vers>
    <vers num="9"> ut impleretur sermo, quem dixit:
« Quos dedisti mihi, non perdidi ex ipsis
quemquam ».
</vers>
    <vers num="10"> Simon ergo Petrus, habens gladium,
eduxit eum et percussit pontificis servum et abscidit eius
auriculam dextram. Erat autem nomen servo Malchus.
</vers>
    <vers num="11"> Dixit ergo Iesus Petro:
« Mitte gladium in vaginam; calicem, quem dedit mihi
Pater, non bibam illum? ».
</vers>
    <vers num="12"> Cohors ergo et tribunus et ministri
Iudæorum comprehenderunt Iesum et ligaverunt eum
</vers>
    <vers num="13"> et adduxerunt ad Annam primum; erat
enim socer Caiphæ, qui erat pontifex anni illius.
</vers>
    <vers num="14"> Erat autem Caiphas, qui consilium
dederat Iudæis: « Expedit unum hominem mori pro
populo ».
</vers>
    <vers num="15"> Sequebatur autem Iesum Simon Petrus
et alius discipulus. Discipulus autem ille erat notus pontifici et
introivit cum Iesu in atrium pontificis;
</vers>
    <vers num="16"> Petrus autem stabat ad ostium foris.
Exivit ergo discipulus alius, qui erat notus pontifici, et dixit
ostiariæ et introduxit Petrum.
</vers>
    <vers num="17"> Dicit ergo Petro ancilla ostiaria:
« Numquid et tu ex discipulis es hominis
istius? ». Dicit ille: « Non
sum! ».
</vers>
    <vers num="18"> Stabant autem servi et ministri, qui
prunas fecerant, quia frigus erat, et calefaciebant se; erat autem
cum eis et Petrus stans et calefaciens se.
</vers>
    <vers num="19"> Pontifex ergo interrogavit Iesum de
discipulis suis et de doctrina eius.
</vers>
    <vers num="20"> Respondit ei Iesus: « Ego
palam locutus sum mundo; ego semper docui in synagoga et in templo,
quo omnes Iudæi conveniunt, et in occulto locutus sum nihil.
</vers>
    <vers num="21"> Quid me interrogas? Interroga eos,
qui audierunt quid locutus sum ipsis; ecce hi sciunt, quæ dixerim
ego ».
</vers>
    <vers num="22"> Hæc autem cum dixisset, unus
assistens ministrorum dedit alapam Iesu dicens: « Sic
respondes pontifici? ».
</vers>
    <vers num="23"> Respondit ei Iesus: « Si
male locutus sum, testimonium perhibe de malo; si autem bene, quid
me cædis? ».
</vers>
    <vers num="24"> Misit ergo eum Annas ligatum ad
Caipham pontificem.
</vers>
    <vers num="25"> Erat autem Simon Petrus stans et
calefaciens se. Dixerunt ergo ei: « Numquid et tu ex
discipulis eius es? ». Negavit ille et dixit:
« Non sum! ».
</vers>
    <vers num="26"> Dicit unus ex servis pontificis,
cognatus eius, cuius abscidit Petrus auriculam: « Nonne
ego te vidi in horto cum illo? ».
</vers>
    <vers num="27"> Iterum ergo negavit Petrus; et
statim gallus cantavit.
</vers>
    <vers num="28"> Adducunt ergo Iesum a Caipha in
prætorium. Erat autem mane. Et ipsi non introierunt in prætorium,
ut non contaminarentur, sed manducarent Pascha.
</vers>
    <vers num="29"> Exivit ergo Pilatus ad eos foras et
dicit: « Quam accusationem affertis adversus hominem
hunc? ».
</vers>
    <vers num="30"> Responderunt et dixerunt ei:
« Si non esset hic malefactor, non tibi tradidissemus
eum ».
</vers>
    <vers num="31"> Dixit ergo eis Pilatus:
« Accipite eum vos et secundum legem vestram iudicate
eum! ». Dixerunt ei Iudæi: « Nobis non licet
interficere quemquam »,
</vers>
    <vers num="32"> ut sermo Iesu impleretur, quem
dixit, significans qua esset morte moriturus.
</vers>
    <vers num="33"> Introivit ergo iterum in prætorium
Pilatus et vocavit Iesum et dixit ei: « Tu es rex
Iudæorum? ».
</vers>
    <vers num="34"> Respondit Iesus: « A
temetipso tu hoc dicis, an alii tibi dixerunt de
me? ».
</vers>
    <vers num="35"> Respondit Pilatus:
« Numquid ego Iudæus sum? Gens tua et pontifices
tradiderunt te mihi; quid fecisti? ».
</vers>
    <vers num="36"> Respondit Iesus: « Regnum
meum non est de mundo hoc; si ex hoc mundo esset regnum meum,
ministri mei decertarent, ut non traderer Iudæis; nunc autem meum
regnum non est hinc ».
</vers>
    <vers num="37"> Dixit itaque ei Pilatus:
« Ergo rex es tu? ». Respondit Iesus:
« Tu dicis quia rex sum. Ego in hoc natus sum et ad hoc
veni in mundum, ut testimonium perhibeam veritati; omnis, qui est
ex veritate, audit meam vocem ».
</vers>
    <vers num="38"> Dicit ei Pilatus: « Quid
est veritas? ». Et cum hoc dixisset, iterum exivit ad
Iudæos et dicit eis: « Ego nullam invenio in eo
causam.
</vers>
    <vers num="39"> Est autem consuetudo vobis, ut unum
dimittam vobis in Pascha; vultis ergo dimittam vobis regem
Iudæorum? ».
</vers>
    <vers num="40"> Clamaverunt ergo rursum dicentes:
« Non hunc sed Barabbam! ». Erat autem
Barabbas latro.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Tunc ergo apprehendit Pilatus
Iesum et flagellavit.
</vers>
    <vers num="2"> Et milites, plectentes coronam de
spinis, imposuerunt capiti eius et veste purpurea circumdederunt
eum;
</vers>
    <vers num="3"> et veniebant ad eum et dicebant:
« Ave, rex Iudæorum! », et dabant ei
alapas.
</vers>
    <vers num="4"> Et exiit iterum Pilatus foras et
dicit eis: « Ecce adduco vobis eum foras, ut cognoscatis
quia in eo invenio causam nullam ».
</vers>
    <vers num="5"> Exiit ergo Iesus foras, portans
spineam coronam et purpureum vestimentum. Et dicit eis:
« Ecce homo! ».
</vers>
    <vers num="6"> Cum ergo vidissent eum pontifices et
ministri, clamaverunt dicentes: « Crucifige,
crucifige! ». Dicit eis Pilatus: « Accipite
eum vos et crucifigite; ego enim non invenio in eo
causam ».
</vers>
    <vers num="7"> Responderunt ei Iudæi:
« Nos legem habemus, et secundum legem debet mori, quia
Filium Dei se fecit ».
</vers>
    <vers num="8"> Cum ergo audisset Pilatus hunc
sermonem, magis timuit
</vers>
    <vers num="9"> et ingressus est prætorium iterum et
dicit ad Iesum: « Unde es tu? ». Iesus autem
responsum non dedit ei.
</vers>
    <vers num="10"> Dicit ergo ei Pilatus:
« Mihi non loqueris? Nescis quia potestatem habeo
dimittere te et potestatem habeo crucifigere te? ».
</vers>
    <vers num="11"> Respondit Iesus: « Non
haberes potestatem adversum me ullam, nisi tibi esset datum
desuper; propterea, qui tradidit me tibi, maius peccatum
habet ».
</vers>
    <vers num="12"> Exinde quærebat Pilatus dimittere
eum; Iudæi autem clamabant dicentes: « Si hunc
dimittis, non es amicus Cæsaris! Omnis, qui se regem facit,
contradicit Cæsari ».
</vers>
    <vers num="13"> Pilatus ergo, cum audisset hos
sermones, adduxit foras Iesum et sedit pro tribunali in locum, qui
dicitur Lithostrotos, Hebraice autem Gabbatha.
</vers>
    <vers num="14"> Erat autem Parasceve Paschæ, hora
erat quasi sexta. Et dicit Iudæis: « Ecce rex
vester! ».
</vers>
    <vers num="15"> Clamaverunt ergo illi:
« Tolle, tolle, crucifige eum! ». Dicit eis
Pilatus: « Regem vestrum crucifigam? ».
Responderunt pontifices: « Non habemus regem, nisi
Cæsarem ».
</vers>
    <vers num="16"> Tunc ergo tradidit eis illum, ut
crucifigeretur. Susceperunt ergo Iesum.
</vers>
    <vers num="17"> Et baiulans sibi crucem exivit in
eum, qui dicitur Calvariæ locum, quod Hebraice dicitur
Golgotha,
</vers>
    <vers num="18"> ubi eum crucifixerunt et cum eo
alios duos hinc et hinc, medium autem Iesum.
</vers>
    <vers num="19"> Scripsit autem et titulum Pilatus et
posuit super crucem; erat autem scriptum: « Iesus
Nazarenus Rex Iudæorum ».
</vers>
    <vers num="20"> Hunc ergo titulum multi legerunt
Iudæorum, quia prope civitatem erat locus, ubi crucifixus est
Iesus; et erat scriptum Hebraice, Latine, Græce.
</vers>
    <vers num="21"> Dicebant ergo Pilato pontifices
Iudæorum: « Noli scribere: Rex Iudæorum, sed: Ipse
dixit: «Rex sum Iudæorum» ».
</vers>
    <vers num="22"> Respondit Pilatus: « Quod
scripsi, scripsi! ».
</vers>
    <vers num="23"> Milites ergo cum crucifixissent
Iesum, acceperunt vestimenta eius et fecerunt quattuor partes,
unicuique militi partem, et tunicam. Erat autem tunica
inconsutilis, desuper contexta per totum.
</vers>
    <vers num="24"> Dixerunt ergo ad invicem:
« Non scindamus eam, sed sortiamur de illa, cuius
sit », ut Scriptura impleatur dicens:
« Partiti sunt vestimenta mea sibi
et in vestem meam miserunt sortem ».
Et milites quidem hæc fecerunt.
</vers>
    <vers num="25"> Stabant autem iuxta crucem Iesu
mater eius et soror matris eius, Maria Cleopæ, et Maria
Magdalene.
</vers>
    <vers num="26"> Cum vidisset ergo Iesus matrem et
discipulum stantem, quem diligebat, dicit matri:
« Mulier, ecce filius tuus ».
</vers>
    <vers num="27"> Deinde dicit discipulo:
« Ecce mater tua ». Et ex illa hora accepit
eam discipulus in sua.
</vers>
    <vers num="28"> Post hoc sciens Iesus quia iam omnia
consummata sunt, ut consummaretur Scriptura, dicit:
« Sitio ».
</vers>
    <vers num="29"> Vas positum erat aceto plenum;
spongiam ergo plenam aceto hyssopo circumponentes, obtulerunt ori
eius.
</vers>
    <vers num="30"> Cum ergo accepisset acetum, Iesus
dixit: « Consummatum est! ». Et inclinato
capite tradidit spiritum.
</vers>
    <vers num="31"> Iudæi ergo, quoniam Parasceve erat,
ut non remanerent in cruce corpora sabbato, erat enim magnus dies
illius sabbati, rogaverunt Pilatum, ut frangerentur eorum crura, et
tollerentur.
</vers>
    <vers num="32"> Venerunt ergo milites et primi
quidem fregerunt crura et alterius, qui crucifixus est cum eo;
</vers>
    <vers num="33"> ad Iesum autem cum venissent, ut
viderunt eum iam mortuum, non fregerunt eius crura,
</vers>
    <vers num="34"> sed unus militum lancea latus eius
aperuit, et continuo exivit sanguis et aqua.
</vers>
    <vers num="35"> Et qui vidit, testimonium perhibuit,
et verum est eius testimonium, et ille scit quia vera dicit, ut et
vos credatis.
</vers>
    <vers num="36"> Facta sunt enim hæc, ut Scriptura
impleatur: « Os non comminuetur eius »,
</vers>
    <vers num="37"> et iterum alia Scriptura dicit:
« Videbunt in quem transfixerunt ».
</vers>
    <vers num="38"> Post hæc autem rogavit Pilatum
Ioseph ab Arimathæa, qui erat discipulus Iesu, occultus autem
propter metum Iudæorum, ut tolleret corpus Iesu; et permisit
Pilatus. Venit ergo et tulit corpus eius.
</vers>
    <vers num="39"> Venit autem et Nicodemus, qui
venerat ad eum nocte primum, ferens mixturam myrrhæ et aloes quasi
libras centum.
</vers>
    <vers num="40"> Acceperunt ergo corpus Iesu et
ligaverunt illud linteis cum aromatibus, sicut mos Iudæis est
sepelire.
</vers>
    <vers num="41"> Erat autem in loco, ubi crucifixus
est, hortus, et in horto monumentum novum, in quo nondum quisquam
positus erat.
</vers>
    <vers num="42"> Ibi ergo propter Parascevem
Iudæorum, quia iuxta erat monumentum, posuerunt Iesum.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Prima autem sabbatorum Maria
Magdalene venit mane, cum adhuc tenebræ essent, ad monumentum et
videt lapidem sublatum a monumento.
</vers>
    <vers num="2"> Currit ergo et venit ad Simonem
Petrum et ad alium discipulum, quem amabat Iesus, et dicit eis:
« Tulerunt Dominum de monumento, et nescimus, ubi
posuerunt eum! ».
</vers>
    <vers num="3"> Exiit ergo Petrus et ille alius
discipulus, et veniebant ad monumentum.
</vers>
    <vers num="4"> Currebant autem duo simul, et ille
alius discipulus præcucurrit citius Petro et venit primus ad
monumentum;
</vers>
    <vers num="5"> et cum se inclinasset, videt posita
linteamina, non tamen introivit.
</vers>
    <vers num="6"> Venit ergo et Simon Petrus sequens
eum et introivit in monumentum; et videt linteamina posita
</vers>
    <vers num="7"> et sudarium, quod fuerat super caput
eius, non cum linteaminibus positum, sed separatim involutum in
unum locum.
</vers>
    <vers num="8"> Tunc ergo introivit et alter
discipulus, qui venerat primus ad monumentum, et vidit et
credidit.
</vers>
    <vers num="9"> Nondum enim sciebant Scripturam, quia
oportet eum a mortuis resurgere.
</vers>
    <vers num="10"> Abierunt ergo iterum ad semetipsos
discipuli.
</vers>
    <vers num="11"> Maria autem stabat ad monumentum
foris plorans. Dum ergo fleret, inclinavit se in monumentum
</vers>
    <vers num="12"> et videt duos angelos in albis
sedentes, unum ad caput et unum ad pedes, ubi positum fuerat corpus
Iesu.
</vers>
    <vers num="13"> Et dicunt ei illi:
« Mulier, quid ploras? ». Dicit eis:
« Tulerunt Dominum meum, et nescio, ubi posuerunt
eum ».
</vers>
    <vers num="14"> Hæc cum dixisset, conversa est
retrorsum et videt Iesum stantem; et non sciebat quia Iesus
est.
</vers>
    <vers num="15"> Dicit ei Iesus: « Mulier,
quid ploras? Quem quæris? ». Illa, existimans quia
hortulanus esset, dicit ei: « Domine, si tu sustulisti
eum, dicito mihi, ubi posuisti eum, et ego eum
tollam ».
</vers>
    <vers num="16"> Dicit ei Iesus:
« Maria! ». Conversa illa dicit ei Hebraice:
« Rabbuni! » — quod dicitur Magister
—.
</vers>
    <vers num="17"> Dicit ei Iesus: « Iam
noli me tenere, nondum enim ascendi ad Patrem; vade autem ad
fratres meos et dic eis: Ascendo ad Patrem meum et Patrem vestrum,
et Deum meum et Deum vestrum ».
</vers>
    <vers num="18"> Venit Maria Magdalene annuntians
discipulis: « Vidi Dominum! », et quia hæc
dixit ei.
</vers>
    <vers num="19"> Cum esset ergo sero die illa prima
sabbatorum, et fores essent clausæ, ubi erant discipuli, propter
metum Iudæorum, venit Iesus et stetit in medio et dicit eis:
« Pax vobis! ».
</vers>
    <vers num="20"> Et hoc cum dixisset, ostendit eis
manus et latus. Gavisi sunt ergo discipuli, viso Domino.
</vers>
    <vers num="21"> Dixit ergo eis iterum:
« Pax vobis! Sicut misit me Pater, et ego mitto
vos ».
</vers>
    <vers num="22"> Et cum hoc dixisset, insufflavit et
dicit eis: « Accipite Spiritum Sanctum.
</vers>
    <vers num="23"> Quorum remiseritis peccata, remissa
sunt eis; quorum retinueritis, retenta sunt ».
</vers>
    <vers num="24"> Thomas autem, unus ex Duodecim, qui
dicitur Didymus, non erat cum eis, quando venit Iesus.
</vers>
    <vers num="25"> Dicebant ergo ei alii discipuli:
« Vidimus Dominum! ». Ille autem dixit eis:
« Nisi videro in manibus eius signum clavorum et mittam
digitum meum in signum clavorum et mittam manum meam in latus eius,
non credam ».
</vers>
    <vers num="26"> Et post dies octo iterum erant
discipuli eius intus, et Thomas cum eis. Venit Iesus ianuis clausis
et stetit in medio et dixit: « Pax
vobis! ».
</vers>
    <vers num="27"> Deinde dicit Thomæ:
« Infer digitum tuum huc et vide manus meas et affer
manum tuam et mitte in latus meum; et noli fieri incredulus sed
fidelis! ».
</vers>
    <vers num="28"> Respondit Thomas et dixit ei:
« Dominus meus et Deus meus! ».
</vers>
    <vers num="29"> Dicit ei Iesus: « Quia
vidisti me, credidisti. Beati, qui non viderunt et
crediderunt! ».
</vers>
    <vers num="30"> Multa quidem et alia signa fecit
Iesus in conspectu discipulorum suorum, quæ non sunt scripta in
libro hoc;
</vers>
    <vers num="31"> hæc autem scripta sunt, ut credatis
quia Iesus est Christus Filius Dei et ut credentes vitam habeatis
in nomine eius.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Postea manifestavit se iterum
Iesus discipulis ad mare Tiberiadis; manifestavit autem sic.
</vers>
    <vers num="2"> Erant simul Simon Petrus et Thomas,
qui dicitur Didymus, et Nathanael, qui erat a Cana Galilææ, et
filii Zebedæi et alii ex discipulis eius duo.
</vers>
    <vers num="3"> Dicit eis Simon Petrus:
« Vado piscari ». Dicunt ei:
« Venimus et nos tecum ». Exierunt et
ascenderunt in navem; et illa nocte nihil prendiderunt.
</vers>
    <vers num="4"> Mane autem iam facto, stetit Iesus in
litore; non tamen sciebant discipuli quia Iesus est.
</vers>
    <vers num="5"> Dicit ergo eis Iesus:
« Pueri, numquid pulmentarium habetis? ».
Responderunt ei: « Non ».
</vers>
    <vers num="6"> Ille autem dixit eis:
« Mittite in dexteram navigii rete et
invenietis ». Miserunt ergo et iam non valebant illud
trahere a multitudine piscium.
</vers>
    <vers num="7"> Dicit ergo discipulus ille, quem
diligebat Iesus, Petro: « Dominus est! ».
Simon ergo Petrus, cum audisset quia Dominus est, tunicam succinxit
se, erat enim nudus, et misit se in mare;
</vers>
    <vers num="8"> alii autem discipuli navigio
venerunt, non enim longe erant a terra, sed quasi cubitis ducentis,
trahentes rete piscium.
</vers>
    <vers num="9"> Ut ergo descenderunt in terram,
vident prunas positas et piscem superpositum et panem.
</vers>
    <vers num="10"> Dicit eis Iesus:
« Afferte de piscibus, quos prendidistis
nunc ».
</vers>
    <vers num="11"> Ascendit ergo Simon Petrus et traxit
rete in terram, plenum magnis piscibus centum quinquaginta tribus;
et cum tanti essent, non est scissum rete.
</vers>
    <vers num="12"> Dicit eis Iesus:
« Venite, prandete ». Nemo autem audebat
discipulorum interrogare eum: « Tu quis
es? », scientes quia Dominus est.
</vers>
    <vers num="13"> Venit Iesus et accipit panem et dat
eis et piscem similiter.
</vers>
    <vers num="14"> Hoc iam tertio manifestatus est
Iesus discipulis, cum resurrexisset a mortuis.
</vers>
    <vers num="15"> Cum ergo prandissent, dicit Simoni
Petro Iesus: « Simon Ioannis, diligis me plus
his? ». Dicit ei: « Etiam, Domine, tu scis
quia amo te ». Dicit ei: « Pasce agnos
meos ».
</vers>
    <vers num="16"> Dicit ei iterum secundo:
« Simon Ioannis, diligis me? ». Ait illi:
« Etiam, Domine, tu scis quia amo te ». Dicit
ei: « Pasce oves meas ».
</vers>
    <vers num="17"> Dicit ei tertio: « Simon
Ioannis, amas me? ». Contristatus est Petrus quia dixit
ei tertio: « Amas me? », et dicit ei:
« Domine, tu omnia scis, tu cognoscis quia amo
te ». Dicit ei: « Pasce oves meas.
</vers>
    <vers num="18"> Amen, amen dico tibi: Cum esses
iunior, cingebas teipsum et ambulabas, ubi volebas; cum autem
senueris, extendes manus tuas, et alius te cinget et ducet, quo non
vis ».
</vers>
    <vers num="19"> Hoc autem dixit significans qua
morte clarificaturus esset Deum. Et hoc cum dixisset, dicit ei:
« Sequere me ».
</vers>
    <vers num="20"> Conversus Petrus videt illum
discipulum, quem diligebat Iesus, sequentem, qui et recubuit in
cena super pectus eius et dixit: « Domine, quis est qui
tradit te? ».
</vers>
    <vers num="21"> Hunc ergo cum vidisset Petrus, dicit
Iesu: « Domine, hic autem quid? ».
</vers>
    <vers num="22"> Dicit ei Iesus: « Si eum
volo manere donec veniam, quid ad te? Tu me
sequere ».
</vers>
    <vers num="23"> Exivit ergo sermo iste in fratres,
quia discipulus ille non moritur. Non autem dixit ei Iesus:
« Non moritur », sed: « Si eum
volo manere donec veniam, quid ad te? ».
</vers>
    <vers num="24"> Hic est discipulus, qui testimonium
perhibet de his et scripsit hæc; et scimus quia verum est
testimonium eius.
</vers>
    <vers num="25"> Sunt autem et alia multa, quæ fecit
Iesus; quæ, si scribantur per singula, nec ipsum arbitror mundum
capere eos, qui scribendi sunt, libros.</vers>
  </cap>
</romanliturgy>
