<?xml version="1.0" encoding="utf-8"?>
<romanliturgy lingua="la" elibro="am">
  <titulum>Prophetia Amos</titulum>
  <subtitulum>Capitulum 1</subtitulum>
  <cap num="1">
    <vers num="1"> Verba Amos, qui fuit in pastoribus de Thecua; 
      quæ vidit super Israel in diebus Oziæ regis Iudæ
      et in diebus Ieroboam filii Ioas regis Israel, 
      duobus annis ante terræmotum.
    </vers>
    <vers num="2"> Et dixit:
« Dominus de Sion rugit
et de Ierusalem dat vocem suam;
et lugent pascua pastorum,
et exsiccatur vertex Carmeli ».
</vers>
    <vers num="3"> Hæc dicit Dominus:
« Super tribus sceleribus Damasci
et super quattuor verbum non revocabo:
eo quod trituraverint in plaustris ferreis Galaad,
</vers>
    <vers num="4"> mittam ignem in domum Hazael,
et devorabit ædes Benadad;
</vers>
    <vers num="5"> conteram vectem Damasci
et disperdam habitatorem de Biceataven
et tenentem sceptrum de Betheden;
et transferetur populus Syriæ Cir »,
dicit Dominus.
</vers>
    <vers num="6"> Hæc dicit Dominus:
« Super tribus sceleribus Gazæ
et super quattuor verbum non revocabo:
eo quod transtulerint captivitatem perfectam,
ut traderent eam in Edom,
</vers>
    <vers num="7"> mittam ignem in murum Gazæ,
et devorabit ædes eius;
</vers>
    <vers num="8"> disperdam habitatorem de Azoto
et tenentem sceptrum de Ascalone;
convertam manum meam super Accaron,
et peribunt reliqui Philisthinorum »,
dicit Dominus Deus.
</vers>
    <vers num="9"> Hæc dicit Dominus:
« Super tribus sceleribus Tyri
et super quattuor verbum non revocabo:
eo quod tradiderint captivitatem perfectam in Edom
et non sint recordati fœderis fratrum,
</vers>
    <vers num="10"> mittam ignem in murum Tyri,
et devorabit ædes eius ».
</vers>
    <vers num="11"> Hæc dicit Dominus:
« Super tribus sceleribus Edom
et super quattuor verbum non revocabo:
eo quod persecutus sit in gladio fratrem suum
et violaverit misericordiam eius
et tenuerit ultra furorem suum
et indignationem suam servaverit usque in finem,
</vers>
    <vers num="12"> mittam ignem in Theman,
et devorabit ædes Bosræ ».
</vers>
    <vers num="13"> Hæc dicit Dominus:
« Super tribus sceleribus filiorum Ammon
et super quattuor verbum non revocabo:
eo quod dissecuerint prægnantes Galaad
ad dilatandum terminum suum,
</vers>
    <vers num="14"> succendam ignem in muro Rabba,
et devorabit ædes eius in ululatu in die belli
et in turbine in die procellæ;
</vers>
    <vers num="15"> et ibit rex eorum in
captivitatem,
ipse et principes eius simul »,
dicit Dominus.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Hæc dicit Dominus:
« Super tribus sceleribus Moab
et super quattuor verbum non revocabo:
eo quod incenderit ossa regis Edom
usque ad cinerem,
</vers>
    <vers num="2"> mittam ignem in Moab,
et devorabit ædes Carioth,
et morietur in tumultu Moab,
in clamore et voce tubæ;
</vers>
    <vers num="3"> disperdam iudicem de medio eius
et omnes principes eius interficiam cum eo »,
dicit Dominus.
</vers>
    <vers num="4"> Hæc dicit Dominus:
« Super tribus sceleribus Iudæ
et super quattuor verbum non revocabo:
eo quod abiecerint legem Domini
et mandata eius non custodierint
— deceperunt enim eos idola sua,
post quæ abierant patres eorum —
</vers>
    <vers num="5"> mittam ignem in Iudam,
et devorabit ædes Ierusalem ».
</vers>
    <vers num="6"> Hæc dicit Dominus:
« Super tribus sceleribus Israel
et super quattuor verbum non revocabo:
eo quod vendiderint pro argento iustum
et pauperem pro calceamentis;
</vers>
    <vers num="7"> qui contriverint super pulverem
terræ capita pauperum
et viam humilium declinaverint,
et filius ac pater eius iverint ad puellam,
ut violarent nomen sanctum meum;
</vers>
    <vers num="8"> et super vestimentis pignoratis
accubuerint
iuxta omne altare
et vinum damnatorum biberint
in domo Dei sui.
</vers>
    <vers num="9"> Ego autem exterminaveram
Amorræum a facie eorum,
cuius altitudo sicut altitudo cedrorum,
et fortitudo quasi quercuum;
exterminaveram fructum eius desuper
et radices eius subter.
</vers>
    <vers num="10"> Ego ascendere vos feci
de terra Ægypti
et duxi vos in deserto
quadraginta annis,
ut possideretis terram Amorræi;
</vers>
    <vers num="11"> et suscitavi de filiis vestris
prophetas et de iuvenibus vestris nazaræos.
Numquid non ita est, filii Israel?,
dicit Dominus.
</vers>
    <vers num="12"> Et propinastis nazaræis vinum
et prophetis mandastis dicentes:
“Ne prophetetis”.
</vers>
    <vers num="13"> Ecce ego comprimam vos ad solum,
sicut comprimit plaustrum
onustum feno;
</vers>
    <vers num="14"> deerit fuga a veloce,
et fortis non firmabit virtutem suam,
et robustus non salvabit animam suam;
</vers>
    <vers num="15"> tenens arcum non stabit,
et velox pedibus suis non salvabitur;
ascensor equi non salvabit animam suam,
</vers>
    <vers num="16"> et fortissimus corde inter
robustos
nudus fugiet in illa die »,
dicit Dominus.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Audite verbum hoc, quod locutus
est Dominus super vos, filii Israel, super omnem cognationem, quam
eduxi de terra Ægypti, dicens:
</vers>
    <vers num="2"> « Tantummodo vos
cognovi
ex omnibus cognationibus terræ;
idcirco visitabo super vos
omnes iniquitates vestras.
</vers>
    <vers num="3"> Numquid ambulabunt duo pariter, nisi
convenerint?
</vers>
    <vers num="4"> Numquid rugiet leo in saltu,
nisi habuerit prædam?
Numquid dabit catulus leonis vocem de cubili suo,
nisi aliquid apprehenderit?
</vers>
    <vers num="5"> Numquid cadet avis super terram
absque laqueo?
Numquid laxatur laqueus de terra, antequam quid ceperit?
</vers>
    <vers num="6"> Si clanget tuba in civitate,
populus non expavescet?
Si erit malum in civitate,
nonne Dominus fecit?
</vers>
    <vers num="7"> Nihil enim faciet Dominus Deus,
nisi revelaverit secretum suum
ad servos suos prophetas.
</vers>
    <vers num="8"> Leo rugit,
quis non timebit?
Dominus Deus locutus est,
quis non prophetabit?
</vers>
    <vers num="9"> Auditum facite in ædibus
Assyriæ
et in ædibus terræ Ægypti
et dicite: “Congregamini super montes Samariæ”;
et videte insanias multas in medio eius
et oppressos in sinu eius.
</vers>
    <vers num="10"> Et nescierunt facere rectum,
dicit Dominus,
thesaurizantes violentiam et rapinas
in ædibus suis ».
</vers>
    <vers num="11"> Propterea hæc dicit Dominus
Deus:
« Inimicus circumdabit terram,
et detrahetur ex te fortitudo tua,
et diripientur ædes tuæ ».
</vers>
    <vers num="12"> Hæc dicit Dominus:
« Quomodo si eruat pastor de ore leonis
duo crura aut extremum auriculæ, sic eruentur filii Israel,
qui habitant in Samaria,
in margine lectuli
et in Damasci grabato.
</vers>
    <vers num="13"> Audite et contestamini in domo
Iacob,
dicit Dominus, Deus exercituum:
</vers>
    <vers num="14"> In die cum visitavero
prævaricationes Israel,
super eum visitabo et super altaria Bethel,
et amputabuntur cornua altaris
et cadent in terram;
</vers>
    <vers num="15"> et percutiam domum hiemalem
cum domo æstiva,
et peribunt domus eburneæ,
et dissipabuntur ædes magnæ »,
dicit Dominus.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Audite verbum hoc,
vaccæ Basan,
quæ estis in monte Samariæ,
quæ opprimitis egenos
et vexatis pauperes,
quæ dicitis dominis vestris:
« Affer, ut bibamus ».
</vers>
    <vers num="2"> Iuravit Dominus Deus
in sanctitate sua:
« Ecce dies venient super vos,
et levabunt vos in contis
et posteros vestros in hamis piscatoriis;
</vers>
    <vers num="3"> et per aperturas exibitis altera
contra alteram
et proiciemini in Armon »,
dicit Dominus.
</vers>
    <vers num="4"> « Venite in Bethel et
impie agite,
ad Galgalam et multiplicate prævaricationem;
et offerte mane victimas vestras,
tribus diebus decimas vestras,
</vers>
    <vers num="5"> et sacrificate de fermentato
laudem
et vocate voluntarias oblationes et annuntiate;
sic enim diligitis, filii Israel »,
dicit Dominus Deus.
</vers>
    <vers num="6"> « Unde et ego dedi
vobis
vacuitatem dentium in cunctis urbibus vestris
et indigentiam panis in omnibus locis vestris;
et non estis reversi ad me »,
dicit Dominus.
</vers>
    <vers num="7"> « Ego quoque prohibui a
vobis imbrem,
cum adhuc tres menses superessent usque ad messem;
et plui super unam civitatem
et super alteram civitatem non plui: pars una compluta est,
et pars, super quam non plui, aruit.
</vers>
    <vers num="8"> Tunc fugiebant duæ, tres
civitates
ad unam civitatem, ut biberent aquam,
et non satiabantur;
sed non redistis ad me »,
dicit Dominus.
</vers>
    <vers num="9"> « Percussi vos in vento
urente et in aurugine;
multitudinem hortorum vestrorum et vinearum vestrarum,
ficeta vestra et oliveta vestra
comedit eruca;
sed non redistis ad me »,
dicit Dominus.
</vers>
    <vers num="10"> « Misi in vos pestem
sicut pestem Ægypti,
percussi in gladio iuvenes vestros,
captis equis vestris;
et ascendere feci putredinem
castrorum vestrorum in nares vestras;
sed non redistis ad me »,
dicit Dominus.
</vers>
    <vers num="11"> « Subverti vos,
sicut subvertit Deus Sodomam et Gomorram,
et facti estis quasi torris
raptus ab incendio;
sed non redistis ad me »,
dicit Dominus.
</vers>
    <vers num="12"> Quapropter hæc faciam tibi,
Israel,
et quia hæc faciam tibi,
præparare in occursum Dei tui, Israel;
</vers>
    <vers num="13"> quia ecce formans montes et creans
ventum
et annuntians homini cogitationem eius,
faciens auroram et tenebras
et gradiens super excelsa terræ;
Dominus, Deus exercituum, nomen eius.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Audite verbum istud,
quod ego levo super vos,
planctum, domus Israel:
</vers>
    <vers num="2"> Cecidit, non adiciet ut resurgat
virgo Israel;
proiecta est in terram suam,
non est qui suscitet eam.
</vers>
    <vers num="3"> Quia hæc dicit Dominus Deus:
« Urbs, de qua egrediebantur mille,
relinquentur in ea centum;
et de qua egrediebantur centum,
relinquentur in ea decem
pro domo Israel ».
</vers>
    <vers num="4"> Quia hæc dicit Dominus domui
Israel:
« Quærite me et vivetis;
</vers>
    <vers num="5"> et nolite quærere Bethel
et in Galgalam nolite intrare
et in Bersabee nolite transire,
quia Galgala captiva ducetur,
et Bethel erit iniquitas ».
</vers>
    <vers num="6"> Quærite Dominum et vivite;
ne forte invadat sicut ignis
domum Ioseph,
et devoret, et non sit
qui exstinguat Bethel.
</vers>
    <vers num="7"> Qui convertunt in absinthium
iudicium
et iustitiam in terram deiciunt.
</vers>
    <vers num="8"> Qui facit stellas Pliadis et
Orionem
et convertit in mane tenebras
et diem in noctem obscurat;
qui vocat aquas maris
et effundit eas super faciem terræ;
Dominus nomen eius.
</vers>
    <vers num="9"> Qui micare facit vastitatem super
robustum
et vastitatem super arcem affert.
</vers>
    <vers num="10"> Odio habuerunt corripientem in
porta
et loquentem perfecte abominati sunt.
</vers>
    <vers num="11"> Idcirco, pro eo quod conculcastis
pauperem
et portionem frumenti abstulistis ab eo,
domos quadro lapide ædificastis
et non habitabitis in eis,
vineas plantastis amantissimas
et non bibetis vinum earum.
</vers>
    <vers num="12"> Quia cognovi multa scelera
vestra
et fortia peccata vestra,
opprimentes iustum, accipientes munus
et pauperes deprimentes in porta.
</vers>
    <vers num="13"> Ideo prudens in tempore illo
tacet,
quia tempus malum est.
</vers>
    <vers num="14"> Quærite bonum et non malum,
ut vivatis,
ita ut sit Dominus, Deus exercituum,
vobiscum, sicut dixistis.
</vers>
    <vers num="15"> Odite malum et diligite bonum
et constituite in porta iudicium,
si forte misereatur Dominus, Deus exercituum,
reliquiis Ioseph.
</vers>
    <vers num="16"> Propterea hæc dicit Dominus,
Deus exercituum, dominator:
« In omnibus plateis planctus,
et in cunctis viis dicetur: “Væ, væ!”;
et vocabunt agricolam ad luctum
et ad planctum eos, qui sciunt lamentationem.
</vers>
    <vers num="17"> Et in omnibus vineis erit
luctus,
quia pertransibo in medio tui »,
dicit Dominus.
</vers>
    <vers num="18"> Væ desiderantibus diem Domini!
Ad quid vobis dies Domini?
Tenebræ et non lux.
</vers>
    <vers num="19"> Quomodo si fugiat vir a facie
leonis,
et occurrat ei ursus;
et ingrediatur domum
et innitatur manu sua super parietem,
et mordeat eum coluber.
</vers>
    <vers num="20"> Numquid non tenebræ dies Domini et
non lux?
Et caligo sine splendore in ea?
</vers>
    <vers num="21"> « Odi, proieci
festivitates vestras
et non delector cœtibus vestris.
</vers>
    <vers num="22"> Quod si obtuleritis mihi
holocautomata,
oblationes vestras non suscipiam
et sacrificia pinguium vestrorum non respiciam.
</vers>
    <vers num="23"> Aufer a me tumultum carminum
tuorum,
et canticum lyrarum tuarum non audiam.
</vers>
    <vers num="24"> Et affluat quasi aqua iudicium,
et iustitia quasi torrens perennis.
</vers>
    <vers num="25"> Numquid hostias et oblationes
obtulistis mihi in deserto
quadraginta annis, domus Israel?
</vers>
    <vers num="26"> Et portastis Saccut regem
vestrum,
et Caivan, imagines vestras,
sidus deorum vestrorum, quæ fecistis vobis.
</vers>
    <vers num="27"> Et migrare vos faciam trans
Damascum »,
dicit Dominus; Deus exercituum nomen eius.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Væ, qui tranquilli sunt in
Sion
et confidunt in monte Samariæ;
designati primitiæ populorum,
ad quos venit domus Israel!
</vers>
    <vers num="2"> Transite in Chalanne et videte;
et ite inde in Emath magnam
et descendite in Geth Palæstinorum.
Numquid meliores regnis istis vos,
aut latior terminus eorum termino vestro est?
</vers>
    <vers num="3"> Qui removetis diem malum
et appropinquare facitis solium violentiæ.
</vers>
    <vers num="4"> Qui dormiunt in lectis eburneis,
recumbentes in stratis suis,
comedentes agnos de grege
et vitulos de medio armenti;
</vers>
    <vers num="5"> canentes ad vocem psalterii,
sicut David excogitant sibi vasa cantici;
</vers>
    <vers num="6"> bibentes vinum in phialis,
optimis unguentis delibuti,
et non sunt contristati super ruina Ioseph.
</vers>
    <vers num="7"> Quapropter nunc migrabunt in capite
transmigrantium,
et auferetur factio lascivientium.
</vers>
    <vers num="8"> Iuravit Dominus Deus in anima
sua,
dicit Dominus, Deus exercituum:
« Detestor ego superbiam Iacob
et domos eius odi
et tradam civitatem et plenitudinem eius ».
</vers>
    <vers num="9"> Quod si reliqui fuerint
decem viri in domo una,
et ipsi morientur;
</vers>
    <vers num="10"> et tollet eum propinquus suus
et comburet eum, ut efferat ossa de domo,
et dicet ei, qui in penetralibus domus est:
« Numquid adhuc est penes te? ».
Et respondebit: “Non est”;
et dicet ei: “Tace!”;
non est qui recordetur nominis Domini.
</vers>
    <vers num="11"> Quia ecce Dominus mandat
et percutiet domum maiorem ruinis
et domum minorem scissionibus.
</vers>
    <vers num="12"> Numquid currunt in petris equi,
aut aratur mare in bobus,
quoniam convertistis in venenum iudicium
et fructum iustitiæ in absinthium?
</vers>
    <vers num="13"> Qui lætantur pro Lodabar,
qui dicunt: « Numquid non in fortitudine nostra
cepimus nobis Carnaim? ».
</vers>
    <vers num="14"> « Ecce enim suscitabo
super vos, domus Israel,
dicit Dominus, Deus exercituum, gentem;
et oppriment vos ab introitu Emath
usque ad torrentem Arabæ ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Hæc ostendit mihi Dominus Deus:
et ecce, ipse formabat locustas in principio, cum germinarent
serotinæ fruges; et ecce fruges serotinæ post fruges demessas
regis.
</vers>
    <vers num="2"> Et factum est, cum consummasset
comedere herbam terræ, dixi: “Domine Deus, propitius esto,
obsecro; quomodo stabit Iacob, quia parvulus est? ».
</vers>
    <vers num="3"> Misertus est Dominus super hoc.
« Non erit », dixit Dominus Deus.
</vers>
    <vers num="4"> Hæc ostendit mihi Dominus Deus: et
ecce, vocabat ad iudicium per ignem Dominus Deus, et devoravit
abyssum magnam et comedit simul partem.
</vers>
    <vers num="5"> Et dixi: « Domine Deus,
quiesce, obsecro; quomodo stabit Iacob, quia parvulus
est? ».
</vers>
    <vers num="6"> Misertus est Dominus super hoc.
« Sed et istud non erit », dicit Dominus
Deus.
</vers>
    <vers num="7"> Hæc ostendit mihi Dominus Deus: ecce
vir stans super murum litum, et in manu eius trulla
cæmentarii.
</vers>
    <vers num="8"> Et dixit Dominus ad me:
« Quid tu vides, Amos? ». Et dixi:
« Trullam cæmentarii ». Et dixit Dominus:
“Ecce ego ponam trullam in medio populi mei Israel; non
adiciam ultra ignoscere ei.
</vers>
    <vers num="9"> Et demolientur excelsa Isaac, et
sanctuaria Israel desolabuntur, et consurgam super domum Ieroboam
in gladio ».
</vers>
    <vers num="10"> Et misit Amasias sacerdos Bethel ad
Ieroboam regem Israel dicens: « Conspiravit contra te
Amos in medio domus Israel; non poterit terra sustinere universos
sermones eius.
</vers>
    <vers num="11"> Hæc enim dicit Amos: “In
gladio morietur Ieroboam, et Israel captivus migrabit de terra
sua” ».
</vers>
    <vers num="12"> Et dixit Amasias ad Amos:
« Qui vides, gradere. Fuge in terram Iudæ et comede ibi
panem et prophetabis ibi;
</vers>
    <vers num="13"> et in Bethel non adicies ultra ut
prophetes, quia sanctuarium regis est, et domus regni
est ».
</vers>
    <vers num="14"> Responditque Amos et dixit ad
Amasiam:
« Non sum propheta
et non sum filius prophetæ;
sed armentarius ego sum, vellicans sycomoros.
</vers>
    <vers num="15"> Et tulit me Dominus,
cum sequerer gregem,
et dixit Dominus ad me:
“Vade, propheta ad populum meum Israel”.
</vers>
    <vers num="16"> Et nunc audi verbum Domini. Tu
dicis: “Non prophetabis super Israel et non stillabis verba
super domum Isaac”.
</vers>
    <vers num="17"> Propter hoc hæc dicit Dominus:
“Uxor tua in civitate fornicabitur, et filii tui et filiæ
tuæ in gladio cadent, et humus tua funiculo metietur; et tu in
terra polluta morieris, et Israel captivus migrabit de terra
sua” ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Hæc ostendit mihi Dominus
Deus:
et ecce canistrum pomorum.
</vers>
    <vers num="2"> Et dixit: « Quid tu vides,
Amos? ».
Et dixi: « Canistrum pomorum ».
Et dixit Dominus ad me:
« Venit finis super populum meum Israel;
non adiciam ultra ignoscere ei.
</vers>
    <vers num="3"> Et lugent cantatrices palatii in die
illa,
dicit Dominus Deus;
multa erunt cadavera,
in omni loco proicientur: silentium.
</vers>
    <vers num="4"> Audite hoc, qui conteritis
pauperem
et deficere facitis egenos terræ,
</vers>
    <vers num="5"> dicentes: “Quando transibit
neomenia,
et venumdabimus merces?
Et sabbatum, et aperiemus frumentum,
ut imminuamus mensuram et augeamus siclum
et supponamus stateras dolosas,
</vers>
    <vers num="6"> ut possideamus in argento egenos
et pauperem pro calceamentis
et quisquilias frumenti vendamus?””.
</vers>
    <vers num="7"> Iuravit Dominus in superbia
Iacob:
« Non obliviscar in perpetuum omnia opera eorum.
</vers>
    <vers num="8"> Numquid super isto non commovebitur
terra,
et lugebit omnis habitator eius,
et ascendet quasi fluvius universa,
fervebit et decrescet quasi flumen Ægypti?
</vers>
    <vers num="9"> Et erit: in die illa,
dicit Dominus Deus,
occidere faciam solem in meridie
et tenebrescere faciam terram in die luminis
</vers>
    <vers num="10"> et convertam festivitates vestras in
luctum
et omnia cantica vestra in planctum;
et inducam super omnes lumbos saccum
et super omne caput calvitium;
et ponam eam quasi luctum unigeniti
et novissima eius quasi diem amarum.
</vers>
    <vers num="11"> Ecce dies veniunt,
dicit Dominus,
et mittam famem in terram;
non famem panis neque sitim aquæ,
sed audiendi verbum Domini ».
</vers>
    <vers num="12"> Et fugient a mari usque ad mare;
et ab aquilone usque ad orientem circuibunt,
quærentes verbum Domini,
et non invenient.
</vers>
    <vers num="13"> In die illa deficient virgines
pulchræ
et adulescentes in siti.
</vers>
    <vers num="14"> Qui iurant in delicto Samariæ
et dicunt: « Vivit Deus tuus, Dan! »
et « Vivit via, Bersabee! »,
et cadent et non resurgent ultra.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Vidi Dominum
stantem super altare,
et dixit: “Percute capitellum,
et commoveantur superliminaria;
frange eos in capite omnes,
et novissimum eorum in gladio interficiam;
non fugiet ex eis fugitivus,
et non salvabitur superstes eis.
</vers>
    <vers num="2"> Si descenderint usque ad
infernum,
inde manus mea educet eos;
et si ascenderint usque in cælum,
inde detraham eos.
</vers>
    <vers num="3"> Et si absconditi fuerint in vertice
Carmeli,
inde quæram et auferam eos;
et si celaverint se ab oculis meis
in profundo maris,
ibi mandabo serpenti, et mordebit eos;
</vers>
    <vers num="4"> et si abierint in captivitatem
coram inimicis suis,
ibi mandabo gladio, et occidet eos,
et ponam oculos meos super eos
in malum et non in bonum ».
</vers>
    <vers num="5"> Et Dominus, Deus exercituum,
qui tangit terram, et tabescet.
Et lugebunt omnes habitantes in ea;
et ascendet sicut fluvius ea omnis
et decrescet sicut flumen Ægypti.
</vers>
    <vers num="6"> Qui ædificat in cælo ascensus
suos
et cameram suam super terram fundat,
qui vocat aquas maris
et effundit eas super faciem terræ;
Dominus nomen eius.
</vers>
    <vers num="7"> « Numquid non ut filii
Æthiopum
vos estis mihi, filii Israel?,
ait Dominus.
Numquid non Israel ascendere feci
de terra Ægypti
et Philisthim de Caphtor
et Syros de Cir?
</vers>
    <vers num="8"> Ecce oculi Domini Dei
super regnum peccans,
et conteram illud
a facie terræ;
verumtamen conterens non conteram
domum Iacob,
dicit Dominus.
</vers>
    <vers num="9"> Ecce enim mandabo ego
et concutiam in omnibus gentibus domum Israel,
sicut concutitur triticum in cribro,
et non cadet lapillus super terram.
</vers>
    <vers num="10"> In gladio morientur omnes peccatores
populi mei,
qui dicunt: “Non appropinquabit et non veniet
super nos malum”.
</vers>
    <vers num="11"> In die illa suscitabo
tabernaculum David, quod cecidit,
et reædificabo rupturas eius;
et ea, quæ corruerant, instaurabo
et reædificabo illud sicut diebus antiquis,
</vers>
    <vers num="12"> ut possideant
reliquias Edom
et omnes nationes,
super quas invocatum est nomen meum,
dicit Dominus, qui faciet hæc.
</vers>
    <vers num="13"> Ecce dies veniunt,
dicit Dominus,
et comprehendet arator messorem,
et calcator uvæ mittentem semen; et stillabunt montes mustum,
et omnes colles liquefient.
</vers>
    <vers num="14"> Et convertam captivitatem populi mei
Israel;
et ædificabunt civitates vastatas et inhabitabunt
et plantabunt vineas et bibent vinum earum
et facient hortos et comedent fructus eorum.
</vers>
    <vers num="15"> Et plantabo eos super humum
suam,
et non evellentur ultra
de terra sua, quam dedi eis »,
dicit Dominus Deus tuus.</vers>
  </cap>
</romanliturgy>
