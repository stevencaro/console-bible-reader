<?xml version="1.0" encoding="utf-8"?>
<romanliturgy lingua="la" elibro="iud">
  <titulum>Epistula Iudæ</titulum>
  <cap num="0">
    <vers num="1">Iudas Iesu Christi servus, frater autem Iacobi, his qui sunt
    vocati, in Deo Patre dilecti et Christo Iesu conservati:</vers>
    <vers num="2">misericordia vobis et pax et caritas adimpleatur.</vers>
    <vers num="3">Carissimi, omnem sollicitudinem faciens scribendi vobis de
    communi nostra salute, necesse habui scribere vobis, deprecans certare pro
    semel tradita sanctis fide.</vers>
    <vers num="4">Subintroierunt enim quidam homines, qui olim præscripti sunt
    in hoc iudicium, impii, Dei nostri gratiam transferentes in luxuriam, et
    solum Dominatorem et Dominum nostrum Iesum Christum negantes.</vers>
    <vers num="5">Commonere autem vos volo, scientes vos omnia, quoniam Dominus
    semel populum de terra Ægypti salvans, secundo eos, qui non crediderunt,
    perdidit;</vers>
    <vers num="6">angelos vero, qui non servaverunt suum principatum, sed
    dereliquerunt suum domicilium, in iudicium magni diei vinculis æternis sub
    caligine reservavit.</vers>
    <vers num="7">Sicut Sodoma et Gomorra et finitimæ civitates, simili modo
    exfornicatæ et abeuntes post carnem alteram, factæ sunt exemplum, ignis
    æterni pœnam sustinentes.</vers>
    <vers num="8">Similiter vero et hi somniantes carnem quidem maculant,
    dominationem autem spernunt, glorias autem blasphemant.</vers>
    <vers num="9">Cum Michael archangelus cum Diabolo disputans altercaretur de
    Moysis corpore, non est ausus iudicium inferre blasphemiæ, sed dixit:
    «&#160;Increpet te Dominus!&#160;».</vers>
    <vers num="10">Hi autem, quæcumque quidem ignorant, blasphemant; quæcumque
    autem naturaliter tamquam muta animalia norunt, in his corrumpuntur.</vers>
    <vers num="11">Væ illis, quia via Cain abierunt et errore Balaam mercede
    effusi sunt et contradictione Core perierunt!</vers>
    <vers num="12">Hi sunt in agapis vestris maculæ, convivantes sine timore,
    semetipsos pascentes; nubes sine aqua, quæ a ventis circumferuntur; arbores
    autumnales infructuosæ bis mortuæ, eradicatæ;</vers>
    <vers num="13">fluctus feri maris despumantes suas confusiones; sidera
    errantia, quibus procella tenebrarum in æternum servata est.</vers>
    <vers num="14">Prophetavit autem et his septimus ab Adam Henoch dicens:
    «&#160;Ecce venit Dominus in sanctis milibus suis</vers>
    <vers num="15">facere iudicium contra omnes et arguere omnem animam de
    omnibus operibus impietatis eorum, quibus impie egerunt, et de omnibus
    duris, quæ locuti sunt contra eum peccatores impii&#160;».</vers>
    <vers num="16">Hi sunt murmuratores, querelosi, secundum concupiscentias
    suas ambulantes, et os illorum loquitur superba, mirantes personas quæstus
    causa.</vers>
    <vers num="17">Vos autem, carissimi, memores estote verborum, quæ prædicta
    sunt ab apostolis Domini nostri Iesu Christi,</vers>
    <vers num="18">quoniam dicebant vobis: «&#160;In novissimo tempore venient
    illusores, secundum suas concupiscentias ambulantes impietatum».</vers>
    <vers num="19">Hi sunt qui segregant, animales, Spiritum non
    habentes.</vers>
    <vers num="20">Vos autem, carissimi, superædificantes vosmetipsos
    sanctissimæ vestræ fidei, in Spiritu Sancto orantes,</vers>
    <vers num="21">ipsos vos in dilectione Dei servate, exspectantes
    misericordiam Domini nostri Iesu Christi in vitam æternam.</vers>
    <vers num="22">Et his quidem miseremini disputantibus;</vers>
    <vers num="23">illos vero salvate de igne rapientes; aliis autem miseremini
    in timore, odientes et eam, quæ carnalis est, maculatam tunicam.</vers>
    <vers num="24">Ei autem, qui potest vos conservare sine peccato et
    constituere ante conspectum gloriæ suæ immaculatos in exsultatione,</vers>
    <vers num="25">soli Deo salvatori nostro per Iesum Christum Dominum nostrum
    gloria, magnificentia, imperium et potestas ante omne sæculum et nunc et in
    omnia sæcula. Amen.</vers>
  </cap>
</romanliturgy>
