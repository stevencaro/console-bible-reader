<?xml version="1.0" encoding="utf-8"?>
<romanliturgy lingua="la" elibro="tob">
  <titulum>Liber Thobis</titulum>
  <subtitulum>Capitulum 1</subtitulum>
  <cap num="1">
    <vers num="1 ">Liber sermonum Thobis 
      filii Thobiel filii Ananiel filii Aduel filii Gabael filii Raphael 
      filii Raguel ex semine Asiel, ex tribu Nephthali,</vers>
    <vers num="2 ">qui captivus ductus est 
      in diebus Salmanasar regis Assyriorum ex Thisbe, 
      quæ est a dextera parte Cades Nephthali 
      in superiori Galilæa supra Asor 
      post occidentem solem a sinistra parte Phogor.</vers>
    <vers num="3 ">Ego Thobi 
      in viis veritatis ambulabam et in iustitiis omnibus diebus vitæ meæ 
      et eleemosynas multas feci fratribus meis et nationi meæ, 
      qui abierant mecum in captivitatem 
      in regionem Assyriorum in Nineven.</vers>
    <vers num="4 ">Et cum essem in regione mea in terra Israel 
      et cum essem iunior, 
      omnis tribus Nephthali patris mei recessit de domo David patris mei 
      et ab Ierusalem civitate, quæ est electa ex omnibus tribubus Israel; 
      et sanctificatum est templum habitationis Dei et ædificatum est in ipsa, 
      ut sacrificarent omnes tribus Israel in omnes generationes sæculi.</vers>
    <vers num="5 ">Omnes fratres mei omnisque domus Nephthali patris mei 
      sacrificabant vitulo, quem fecit Ieroboam rex Israel in Dan, 
      in omnibus montibus Galilææ.</vers>
    <vers num="6 ">Ego autem solus ibam aliquotiens in Ierusalem diebus festis, 
      sicut scriptum est in toto Israel in præcepto sempiterno; 
      primitias et primogenita et decimas armentorum 
      et pecorum et initia tonsuræ ovium mecum portabam in Ierusalem</vers>
    <vers num="7 ">et dabam ea sacerdotibus, filiis Aaron, ad aram; 
      et decimam tritici et vini et olei et malorum granatorum 
      et ceterorum pomorum filiis Levi servientibus in Ierusalem; 
      et secundam decimationem computabam in pecunia sex annorum 
      et ibam et consummabam illa in Ierusalem unoquoque anno.</vers>
    <vers num="8 ">Et dabam ea orphanis et viduis 
      et proselytis appositis ad filios Israel; 
      inferebam et dabam illis in tertio anno, 
      et manducabamus illa secundum præceptum, 
      quod præceptum est de eis in lege Moysis, et secundum mandata, 
      quæ mandaverat Debora mater patris mei Ananiel patris nostri, 
      quia orphanum me reliquit pater et mortuus est.</vers>
    <vers num="9 ">Et, postquam vir factus sum, 
      accepi uxorem Annam ex semine patriæ nostræ 
      et genui ex illa filium et vocavi nomen eius Thobiam.</vers>
    <vers num="10 ">Et, postquam in captivitatem deveni ad Assyrios, 
      cum captivus morarer, ibam in Nineven; 
      et omnes fratres mei et, qui de genere meo erant, 
      manducabant de panibus gentium,</vers>
    <vers num="11 ">ego autem custodivi animam meam, 
      ne manducarem de panibus gentium.</vers>
    <vers num="12 ">Et quoniam memor eram Dei mei in tota anima mea,</vers>
    <vers num="13 ">dedit mihi Excelsus gratiam et speciem penes Salmanasar, 
      et comparabam illi omnia, quæcumque erant in usum;</vers>
    <vers num="14 ">et ibam in Mediam, usque dum moreretur, 
      et commendavi Gabael fratri Gabriæ in Rages, in regione Mediæ, 
      saccellos decem talenta argenti.</vers>
    <vers num="15 ">Et postquam mortuus est Salmanasar, 
      et regnavit Sennacherib filius eius pro eo, et viæ Mediæ secesserunt, 
      et non potui iam ire in Mediam.</vers>
    <vers num="16 ">Et in diebus Salmanasar 
      multas eleemosynas feci fratribus meis, qui erant ex genere meo.</vers>
    <vers num="17 ">Panes meos dabam esurientibus et vestimenta nudis et, 
      si quem videbam mortuum et proiectum post murum Nineves ex natione mea, 
      sepeliebam illum.</vers>
    <vers num="18 ">Et, si quem occidebat Sennacherib rex, 
      ubi venit de Iudæa fugiens in diebus iudicii, 
      quod fecit Rex cæli ex illo de blasphemiis, quibus blasphemaverat 
      — multos enim filiorum Israel occidit in ira sua — 
      ego autem corpora illorum involabam et sepeliebam; 
      et quæsivit illa Sennacherib et non invenit illa.</vers>
    <vers num="19 ">Et abiit quidam ex Ninevitis 
      et indicavit regi de me quoniam ego sepelio illos, 
      et abscondi me et, ubi cognovi quod rex sciebat de me et quod inquiror, 
      ut occidar, timui et refugi.</vers>
    <vers num="20 ">Et direpta est omnis substantia mea, 
      et nihil mihi derelictum est, quod non assumptum esset in fiscum regis, 
      nisi uxor mea Anna et Thobias filius meus.</vers>
    <vers num="21 ">Et non transierunt dies quadraginta, 
      quousque occiderent illum duo filii ipsius et fugerunt in montes Ararat; 
      et regnavit Asarhaddon filius eius pro illo 
      et constituit Achicarum filium fratris mei Anael 
      super omnem exactionem regni eius, 
      et ipse habebat potestatem super omnem regionem.</vers>
    <vers num="22 ">Tunc petiit Achicarus pro me, et descendi in Nineven. 
      Achicarus enim erat præpositus pincernarum 
      et super anulum et procurator et exactor sub Sennacherib rege Assyriorum; 
      et constituit illum Asarhaddon. 
      Erat enim ex fratribus meis et ex cognatione mea.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Et sub Asarhaddon rege descendi
in domum meam, et reddita est mihi uxor mea Anna et filius meus
Thobias. In Pentecoste, die festo nostro, qui est sanctus a
Septimanis, factum est mihi prandium bonum, et discubui, ut
pranderem.
</vers>
    <vers num="2"> Et apposita est mihi mensa, et vidi
pulmentaria complura. Et dixi Thobiæ filio meo: « Vade
et, quemcumque pauperem inveneris ex fratribus nostris, qui sunt
captivi in Nineve, qui in mente habet Dominum in toto corde suo,
hunc adduc, et manducabit pariter mecum; ecce sustineo te, fili,
donec venias ».
</vers>
    <vers num="3"> Et abiit Thobias quærere aliquem
pauperem ex fratribus nostris et reversus dixit mihi:
« Pater! ». Et ego dixi illi:
« Ecce ego, fili ». Et respondens ait:
« Ecce unus ex natione nostra occisus est et proiectus
est in foro et nunc ibidem laqueo suffocatus est ».
</vers>
    <vers num="4"> Et exsiliens reliqui prandium,
antequam ex illo gustarem, et sustuli eum de platea in unam domum,
donec sol caderet, et illum sepelirem.
</vers>
    <vers num="5"> Et reversus lavi et manducavi panem
meum cum luctu
</vers>
    <vers num="6"> et rememoratus sum sermonis prophetæ
Amos, quem locutus est in Bethel dicens:
« Convertentur omnes dies festi vestri in luctum,
et omnia cantica vestra in lamentationem ».
</vers>
    <vers num="7"> Et lacrimatus sum. Et, postquam sol
occidit, abii et fodiens sepelivi illum.
</vers>
    <vers num="8"> Et proximi mei deridebant me
dicentes: « Non timet adhuc hic homo; iam enim
inquisitus est huius rei causa, ut occideretur, et fugit et ecce
iterum sepelit mortuos ».
</vers>
    <vers num="9"> Et lavi ea nocte, postquam illum
sepelivi, et introivi in atrium meum et obdormivi circa parietem
atrii, et facies mea nuda erat propter æstum.
</vers>
    <vers num="10"> Et ignorabam quoniam passeres in
pariete super me erant, quorum stercora insederunt in oculos meos
calida et induxerunt albugines. Et ibam ad medicos, ut curarer, et,
quanto inunxerunt me medicamentis, tanto magis oculi mei
excæcabantur maculis, donec perexcæcatus sum. Et eram inutilis
meis oculis annis quattuor, et omnes fratres mei dolebant pro me.
Achicarus autem pascebat me annis duobus, priusquam iret in
Elymaida.
</vers>
    <vers num="11"> In illo tempore Anna uxor mea
mercede deserviebat operibus mulierum lanam faciens.
</vers>
    <vers num="12"> Et remittebat dominis eorum, et
dabant ei mercedem. Septima autem die mensis Dystri detexuit
texturam et reddidit illam dominis, et dederunt ei mercedem totam
et dederunt ei pro textura hædum de capris.
</vers>
    <vers num="13"> Et cum introisset ad me hædus,
cœpit clamare. Et vocavi eam et dixi: « Unde est hic
hædus? Ne forte furtivus sit, redde illum dominis suis; nobis enim
non licet manducare quidquam furtivum ».
</vers>
    <vers num="14"> Et illa mihi dixit:
« Munere mihi datus est supra mercedem ». Et
ego non credebam ei, sed dicebam, ut restitueret illum dominis, et
erubescebam coram illa huius rei causa. Et respondens dixit mihi:
« Et ubi sunt eleemosynæ tuæ? Ubi sunt iustitiæ tuæ?
Ecce, omnia tibi nota sunt ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et contristatus animo et suspirans
ploravi et cœpi orare cum gemitibus:
</vers>
    <vers num="2"> « Iustus es, Domine, et
omnia opera tua iusta sunt, et omnes viæ tuæ misericordia et
veritas, et tu iudicas sæculum.
</vers>
    <vers num="3"> Et nunc, Domine, memor esto mei et
respice in me; ne vindictam sumas de me pro peccatis meis et pro
neglegentiis meis et parentum meorum, quibus peccaverunt ante
te,
</vers>
    <vers num="4"> quoniam non obœdivimus præceptis
tuis, et tradidisti nos in direptionem et captivitatem et mortem et
in parabolam et fabulam et improperium in omnibus nationibus, in
quas nos dispersisti.
</vers>
    <vers num="5"> Et nunc multa sunt iudicia tua vera,
quæ de me exigas pro peccatis meis et parentum meorum, quia non
egimus secundum præcepta tua et non ambulavimus sinceriter coram
te.
</vers>
    <vers num="6"> Et nunc secundum quod tibi placet fac
mecum et præcipe recipi spiritum meum, ut dimittar a facie terræ
et fiam terra, quia expedit mihi mori magis quam vivere, quoniam
improperia falsa audivi, et tristitia multa est in me. Præcipe,
Domine, ut dimittar ab hac necessitate, et dimitte me in locum
æternum et noli avertere a me faciem tuam, Domine, quia expedit
mihi mori magis quam videre tantam necessitatem in vita mea, et ne
improperia audiam ».
</vers>
    <vers num="7"> Eadem die contigit Saræ filiæ
Raguel, qui erat Ecbatanis Mediæ, ut et ipsa audiret improperia ab
una ex ancillis patris sui,
</vers>
    <vers num="8"> quoniam tradita erat viris septem, et
Asmodeus dæmonium nequissimum occidebat eos, antequam cum illa
fierent, sicut est solitum mulieribus. Et dixit illi ancilla:
« Tu es, quæ suffocas viros tuos! Ecce, iam tradita es
viris septem, et nemine eorum fruita es.
</vers>
    <vers num="9"> Quid nos flagellas causa virorum
tuorum, quia mortui sunt? Vade cum illis, nec ex te videamus filium
aut filiam in perpetuum ».
</vers>
    <vers num="10"> In illa die contristata est animo
puella et lacrimata est et ascendens in superiorem locum patris sui
voluit laqueo se suspendere. Et cogitavit iterum et dixit:
« Ne forte improperent patri meo et dicant:
“Unicam habuisti filiam carissimam, et hæc laqueo se
suspendit ex malis”; et deducam senectam patris mei cum
tristitia ad inferos. Utilius mihi est non me laqueo suspendere,
sed deprecari Dominum, ut moriar et iam improperia non audiam in
vita mea ».
</vers>
    <vers num="11"> Eodem tempore, porrectis manibus ad
fenestram, deprecata est et dixit: « Benedictus es,
Domine, Deus misericors, et benedictum est nomen tuum sanctum et
honorabile in sæcula. Benedicant tibi omnia opera tua in
æternum.
</vers>
    <vers num="12"> Et nunc, Domine, ad te faciem meam
et oculos meos direxi.
</vers>
    <vers num="13"> Iube me dimitti desuper terram, et
ne audiam iam improperia.
</vers>
    <vers num="14"> Tu scis, Domine, quoniam munda sum
ab omni immunditia viri
</vers>
    <vers num="15"> et non coinquinavi nomen meum neque
nomen patris mei in terra captivitatis meæ. Unica sum patri meo,
et non habet alium filium, qui possideat hereditatem illius, neque
frater est illi proximus neque propinquus illi, ut custodiam me
illi uxorem. Iam perierunt mihi septem, et ut quid mihi adhuc
vivere? Et si non tibi videtur, Domine, occidere me, impera, ut
respiciatur in me et misereatur mei, et ne iam improperium
audiam ».
</vers>
    <vers num="16"> In ipso tempore exaudita est oratio
amborum in conspectu claritatis Dei,
</vers>
    <vers num="17"> et missus est Raphael angelus sanare
duos, Thobin desquamare ab albuginibus oculorum eius, ut videret
oculis lumen Dei, et Saram filiam Raguel dare Thobiæ filio Thobis
uxorem, et colligare Asmodeum dæmonium nequissimum, quoniam
Thobiæ contigit possidere eam præ omnibus, qui volebant accipere
eam. In illo tempore reversus est Thobi de atrio in domum suam; et
Sara filia Raguel descendit et ipsa de loco superiori.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> In illa die rememoratus est Thobi
pecuniæ, quam commendaverat Gabael in Rages Mediæ.
</vers>
    <vers num="2"> Et dixit in corde suo:
« Ecce ego postulavi mortem. Quid non voco Thobiam
filium meum et indicabo illi de hac pecunia, quam commendavi,
antequam moriar? ».
</vers>
    <vers num="3"> Et vocavit Thobiam filium suum, et
venit ad illum; et dixit illi: « Fili, cum mortuus
fuero, sepeli me diligenter et honorem habe matri tuæ et noli
derelinquere illam omnibus diebus vitæ suæ et fac, quod bonum est
in conspectu eius, et noli contristare spiritum eius in ullo.
</vers>
    <vers num="4"> Memor esto eius, fili, quoniam multa
pericula vidit propter te in utero. Cum mortua fuerit, sepeli illam
iuxta me in uno sepulcro.
</vers>
    <vers num="5"> Et omnibus diebus tuis, fili, Dominum
in mente habe et noli velle peccare et præterire præcepta illius.
Iustitiam fac omnibus diebus vitæ tuæ et noli ire in vias
iniquitatis,
</vers>
    <vers num="6"> quoniam, agente te veritatem,
prospera erunt itinera in operibus tuis et in omnibus, qui faciunt
iustitiam.
</vers>
    <vers num="7"> Ex substantia tua, fili, fac
eleemosynam et noli avertere faciem tuam ab ullo paupere, ne a te
avertatur facies Dei.
</vers>
    <vers num="8"> Quomodo habueris, fili, secundum
multitudinem fac ex ipsis eleemosynam. Si tibi fuerit largior
substantia, plus ex illa fac eleemosynam. Si exiguum habueris,
secundum exiguum ne timueris facere eleemosynam:
</vers>
    <vers num="9"> præmium enim bonum reponis tibi in
diem necessitatis,
</vers>
    <vers num="10"> quoniam eleemosyna a morte liberat
et non sinit ire in tenebras.
</vers>
    <vers num="11"> Munus enim bonum est eleemosyna
omnibus, qui faciunt illam coram Excelso.
</vers>
    <vers num="12"> Attende tibi, fili, ab omni
fornicatione. Uxorem primum accipe ex semine parentum tuorum et
noli sumere uxorem alienam, quæ non est ex tribu patris tui,
quoniam filii prophetarum sumus: Noe et Abraham et Isaac et Iacob
patres nostri a sæculo. Rememorare, fili, quoniam hi omnes
acceperunt uxores ex semine patrum suorum et benedicti sunt in
filiis suis, et semen illorum possidebit hereditatem terræ.
</vers>
    <vers num="13"> Et tu, fili, dilige fratres tuos et
noli fastidire in corde tuo a fratribus tuis et a filiis et
filiabus populi tui, ut accipias uxorem ex illis, quoniam in
fastidio perditio et inconstantia magna est, et in nugacitate
diminutio et exiguitas magna est. Nugacitas enim mater est
famis.
</vers>
    <vers num="14"> Merces omnis hominis, quicumque
penes te operatus fuerit, non maneat penes te, sed redde ei statim,
et merces tua non minorabitur; si servieris Deo in veritate,
reddetur tibi. Attende tibi, fili, in omnibus operibus tuis et esto
sapiens in omnibus sermonibus tuis
</vers>
    <vers num="15"> et, quod oderis, nemini feceris.
Noli bibere vinum in ebrietatem, et non comitetur te ebrietas in
via tua.
</vers>
    <vers num="16"> De pane tuo communica esurienti et
de vestimentis tuis nudis; ex omnibus, quæcumque tibi
abundaverint, fac eleemosynam, et non invideat oculus tuus, cum
facis eleemosynam.
</vers>
    <vers num="17"> Frange panem tuum et effunde vinum
tuum super sepulcra iustorum et noli dare peccatoribus.
</vers>
    <vers num="18"> Consilium ab omni sapiente inquire
et noli contemnere omne consilium utile.
</vers>
    <vers num="19"> Omni tempore benedic Dominum et
postula ab illo, ut dirigantur viæ tuæ, et omnes semitæ tuæ et
consilia bene disponantur, quoniam omnes gentes non habent
consilium bonum, sed ipse Dominus dabit ipsis bonum consilium. Quem
enim voluerit, allevat et, quem voluerit, Dominus demergit usque ad
inferos deorsum. Et nunc, fili, memor esto præceptorum meorum, et
non deleantur de corde tuo.
</vers>
    <vers num="20"> Et nunc, fili, indico tibi
commendasse me decem talenta argenti Gabael filio Gabriæ in Rages
Mediæ.
</vers>
    <vers num="21"> Noli vereri, fili, quia pauperem
vitam gessimus. Habes multa bona, si timueris Deum et recesseris ab
omni peccato et bene egeris in conspectu Domini Dei
tui ».</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Tunc Thobias respondens Thobi
patri suo dixit: « Omnia, quæcumque mihi præcepisti,
pater, faciam.
</vers>
    <vers num="2"> Quomodo autem potero hanc pecuniam
recipere ab illo? Neque ille me novit, neque ego novi illum. Quod
signum dabo illi, ut me cognoscat et credat et det mihi hanc
pecuniam? Sed neque vias, quæ ad Mediam, novi, ut eam
illuc ».
</vers>
    <vers num="3"> Tunc respondens Thobi Thobiæ filio
suo dixit: « Chirographum dedit mihi, et chirographum
meum dedi illi et divisi in duas partes, et unusquisque unam
accepimus, et posui cum ipsa pecunia. Et ecce nunc anni sunt
viginti, ex quibus penes illum commendavi hanc pecuniam. Et nunc,
fili, inquire tibi hominem fidelem, qui eat tecum, et dabimus illi
mercedem, donec venias. Et, dum vivo, recipe pecuniam ab
illo ».
</vers>
    <vers num="4"> Et exiit Thobias quærere hominem,
qui iret cum ipso in Mediam et qui haberet notitiam viæ. Et
invenit Raphael angelum stantem ante ipsum et nesciebat illum
angelum Dei esse.
</vers>
    <vers num="5"> Et dixit illi: « Unde es,
iuvenis? ». Et dixit illi: « Ex filiis Israel
fratribus tuis et veni huc, ut operer ». Et dixit illi
Thobias: « Nosti viam, quæ ducit in
Mediam? ».
</vers>
    <vers num="6"> Et ille dixit: « Utique,
aliquotiens fui ibi et habeo notitiam et scio omnes vias et
aliquotiens ibam in Mediam et manebam penes Gabael fratrem nostrum,
qui commoratur in Rages Mediæ, et abest iter bidui statuti ex
Ecbatanis usque Rages. Nam posita est in monte et Ecbatana in medio
campo ».
</vers>
    <vers num="7"> Et dixit illi Thobias:
« Sustine me, iuvenis, donec intrans patri meo nuntiem.
Necessarium est enim mihi, ut eas mecum, et dabo tibi mercedem
tuam ».
</vers>
    <vers num="8"> Et dixit illi: « Ecce
sustineo; tantum noli tardare ».
</vers>
    <vers num="9"> Et introiens Thobias renuntiavit
Thobi patri suo et dixit ei: « Ecce inveni hominem ex
fratribus nostris, de filiis Israel, qui eat mecum ». Et
dixit illi: « Roga mihi hominem, ut sciam quid sit genus
eius, et ex qua tribu sit et an fidelis sit, ut eat tecum,
fili ».
</vers>
    <vers num="10"> Et exivit Thobias et vocavit illum
et dixit ei: « Iuvenis, pater te rogat ». Et
introivit ad eum, et prior Thobis salutavit eum. Et ille dixit ei:
« Gaudium tibi magnum sit!  ». Et respondens
Thobi dixit illi: “Quid mihi adhuc gaudium est? Homo sum
inutilis oculis et non video lumen cælorum, sed in tenebris
positus sum sicut mortui, qui non amplius vident lumen. Vivus ego
sum inter mortuos. Vocem hominum audio et ipsos non
video ». Et dixit ei: « Forti esto animo; in
proximo est, ut a Deo cureris. Forti animo esto! ». Et
respondit illi Thobi: « Thobias filius meus vult ire in
Mediam. Nonne poteris ire cum illo et ducere illum? Et dabo tibi
mercedem tuam, frater ». Et dixit illi:
« Potero ire cum illo, quoniam novi omnes vias et
aliquotiens ivi in Mediam et perambulavi omnes campos eius et
montes et omnes commeatus scio ».
</vers>
    <vers num="11"> Et dixit ei: « Frater, ex
qua patria es et ex qua tribu? Narra mihi, frater ».
</vers>
    <vers num="12"> Et ille dixit: « Quid
tibi necesse est tribus? ». Et dixit ei:
« Volo scire ex veritate cuius sis et nomen
tuum ».
</vers>
    <vers num="13"> Et dixit: « Ego sum
Azarias Ananiæ magni filius, ex fratribus tuis ».
</vers>
    <vers num="14"> Et dixit illi Thobi:
« Salvus et sanus venias, frater, sed ne irascaris,
frater, quod voluerim verum scire et patriam tuam. Tu frater meus
es et de genere bono et optimo! Noveram Ananiam et Nathan duos
filios Semeliæ magni; et ipsi mecum ibant in Ierusalem et
adorabant ibi mecum et non exerraverunt. Fratres tui viri optimi
sunt; ex bona radice es. Et gaudens venias! ».
</vers>
    <vers num="15"> Et dixit ei: « Ego tibi
dabo mercedis nomine drachmam diurnam et, quæcumque necessaria
sunt tibi et filio meo, similiter; et vade cum illo,
</vers>
    <vers num="16"> et adiciam tibi ad
mercedem ».
</vers>
    <vers num="17"> Et dixit illi: « Ibo cum
illo, ne timueris; salvi ibimus et salvi revertemur ad te, quoniam
via tuta est ». Et dixit ei: « Benedictio sit
tibi, frater! ». Et vocavit filium suum et dixit illi:
“ Fili, præpara, quæ ad viam, et exi cum fratre tuo. Deus
autem, qui in cælo est, protegat vos ibi et reducat vos ad me
salvos; et angelus illius comitetur vos cum sanitate,
fili! ».
Et exiit, ut iret viam suam, et osculatus est patrem suum et
matrem. Et dixit illi Thobi: « Vade
sanus! ».
</vers>
    <vers num="18"> Et lacrimata est mater illius et
dixit Thobi: « Quid dimisisti filium meum? Nonne ipse
est virga manus nostræ et ipse intrat et exit coram nobis?
</vers>
    <vers num="19"> Pecunia ne adveniat pecuniæ, sed
purgamentum sit filii nostri.
</vers>
    <vers num="20"> Quomodo datum est nos a Domino
vivere, hoc sufficiebat nobis ».
</vers>
    <vers num="21"> Et dixit illi: « Noli
computare; salvus ibit filius noster et salvus revertetur ad nos,
et oculi tui videbunt eum illa die, qua venerit ad te sanus. Ne
computaveris, ne timueris de illis, soror.
</vers>
    <vers num="22"> Angelus enim bonus ibit cum illo, et
bene disponetur via illius, et revertetur sanus ».</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Et cessavit plorare.
</vers>
    <vers num="2"> Et profectus est puer et angelus cum
illo; et canis exiit cum illo et secutus est eos. Et abierunt ambo,
et comprehendit illos prima nox; et manserunt super flumen
Tigrin.
</vers>
    <vers num="3"> Et descendit puer lavare pedes in
flumen, et exsiliens piscis de aqua magnus volebat gluttire pedem
pueri, et exclamavit.
</vers>
    <vers num="4"> Et ait illi angelus:
« Comprehende et tene! ». Et comprehendit
puer piscem et eduxit illum in terram.
</vers>
    <vers num="5"> Et dixit angelus illi:
« Exintera hunc piscem et tolle fel et cor et iecur
illius et repone ea tecum et interanea proice. Sunt enim fel et cor
et iecur eius ad medicamentum utilia ».
</vers>
    <vers num="6"> Et exinterans puer piscem illum
collegit fel, cor et iecur; et piscem assavit et manducavit et
reliquit ex illo salitum. Et abierunt ambo pariter, donec
appropinquarent ad Mediam.
</vers>
    <vers num="7"> Et tunc interrogavit puer angelum et
dixit ei: « Azaria frater, quod remedium est in corde et
iecore piscis et in felle? ».
</vers>
    <vers num="8"> Et dixit illi: « Cor et
iecur piscis fumiga coram viro aut muliere, qui occursum dæmonii
aut spiritus nequissimi habet, et fugiet ab illo omnis occursus, et
ne maneant cum illo in æternum.
</vers>
    <vers num="9"> Et fel ad inungendos oculos hominis,
in quos ascenderunt albugines, ad flandum in ipsis super albugines,
et ad sanitatem perveniunt ».
</vers>
    <vers num="10"> Et postquam intravit in Mediam et
iam appropinquabat ad Ecbatana,
</vers>
    <vers num="11"> dixit Raphael puero:
« Thobia frater! ». Et dixit ei:
« Ecce ego ». Et dixit illi: « In
eis, quæ sunt Raguel, hac nocte manere nos oportet. Et homo est
propinquus tuus et habet filiam nomine Saram,
</vers>
    <vers num="12"> sed neque masculum neque filiam
aliam præter Saram solam habet, et tu proximus es illius præ
omnibus hominibus, ut possideas eam; et iustum est, ut possideas,
quæ sunt patri eius. Et hæc puella sapiens et fortis et bona
valde, et pater ipsius diligit illam ».
</vers>
    <vers num="13"> Et dixit: « Iustum est,
ut accipias illam. Et audi me, frater, et loquar de puella hac
nocte, ut accipiamus illam tibi uxorem et, cum reversi fuerimus ex
Rages, faciemus nuptias eius. Scio autem quoniam Raguel non potest
denegare illam tibi. Novit enim quia, si dederit illam viro alteri,
morte periet, secundum iudicium libri Moysis, quia tibi aptum est
accipere hereditatem et filiam illius magis quam omni homini. Et
nunc, frater, audi me, et loquemur de hac puella hac nocte et
desponsabimus illam tibi et, cum reversi fuerimus ex Rages,
accipiemus illam et ducemus eam nobiscum in domum
tuam ».
</vers>
    <vers num="14"> Tunc respondens Thobias dixit
Raphael: « Azaria frater, audivi quoniam iam tradita est
viris septem, et mortui sunt in cubiculis suis noctu; cum intrabant
ad illam, moriebantur. Audivi etiam quosdam dicentes quoniam
dæmonium illos occidit;
</vers>
    <vers num="15"> et timeo nunc, quoniam diligit illam
et ipsam quidem non vexat, sed eum, qui illi voluerit propinquare,
ipsum occidit. Unicus sum patri meo; ne forte moriar et deducam
patris mei vitam et matris meæ cum dolore super me in sepulcrum
eorum. Sed neque alium filium habent, qui sepeliat
illos ».
</vers>
    <vers num="16"> Et dixit illi angelus:
« Non es memor mandatorum patris tui, quoniam præcepit
tibi accipere uxorem ex domo patris tui? Et nunc audi me, frater:
noli computare dæmonium illud, sed accipe illam, et scio quoniam
dabitur tibi hac nocte uxor.
</vers>
    <vers num="17"> Et, cum intraveris in cubiculum,
tolle de iecore piscis et cor et impone super cinerem incensi. Et
odor manabit, et odorabitur illud dæmonium et fugiet et non
apparebit circa illam omnino in perpetuo.
</vers>
    <vers num="18"> Et, cum cœperis esse cum illa,
surgite primum ambo et orate et deprecamini Dominum cæli, ut detur
vobis misericordia et sanitas. Noli timere; tibi enim destinata est
ante sæculum, et tu illam sanabis, et ibit tecum, et credo quoniam
habebis ex illa filios, et erunt tibi sicut fratres. Noli
computare ». Et cum audisset Thobias sermones Raphael
quoniam soror est illius et de semine patris illius, dilexit eam
valde, et cor eius hæsit illi.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Et cum venisset in Ecbatana, dixit
illi: « Azaria frater, duc me ad Raguel, fratrem
nostrum, viam rectam ». Et duxit eum ad domum Raguel, et
invenerunt illum sedentem circa ostium atrii sui et salutaverunt
illum priores. Et ille dixit eis: « Bene valeatis,
fratres, intrate salvi et sani ». Et induxit eos in
domum suam.
</vers>
    <vers num="2"> Et dixit Ednæ uxori suæ:
« Quam similis est hic iuvenis Thobi fratri
meo! ».
</vers>
    <vers num="3"> Et interrogavit illos Edna et dixit
eis: “Unde estis, fratres? ». Et dixerunt illi:
« Ex filiis Nephthali nos sumus captivis in
Nineve ».
</vers>
    <vers num="4"> Et dixit eis: « Nostis
Thobin fratrem nostrum? ». Et dixerunt ei:
« Novimus illum ». Et dixit eis:
« Fortis est? ».
</vers>
    <vers num="5"> Et dixerunt illi: « Fortis
est et vivit ». Et Thobias dixit: « Pater
meus est ».
</vers>
    <vers num="6"> Et exsilivit Raguel et osculatus est
illum lacrimans
</vers>
    <vers num="7"> et dixit: « Benedictio
tibi sit, fili, boni et optimi patris fili. O infelicitas malorum,
quia excæcatus est vir iustus et faciens
eleemosynas! ». Et incubuit lacrimans super collum
Thobiæ filii fratris sui.
</vers>
    <vers num="8"> Et Edna uxor eius lacrimata est super
eum, et Sara filia eorum lacrimata est et ipsa.
</vers>
    <vers num="9"> Et occidit arietem ex ovibus et
suscepit illos libenter. Et, postquam laverunt et se purificaverunt
et discubuerunt ad cenandum, dixit Thobias ad Raphael:
« Azaria frater, dic Raguel, ut det mihi Saram sororem
meam ».
</vers>
    <vers num="10"> Et audivit Raguel hunc sermonem et
dixit puero: « Manduca et bibe et suaviter tibi sit hac
nocte. Non est enim homo, quem oporteat accipere Saram filiam meam
nisi tu, frater. Similiter et mihi non licet eam dare alii viro
nisi tibi, quia tu proximus mihi es. Verum autem tibi dicam,
fili.
</vers>
    <vers num="11"> Tradidi illam viris septem fratribus
nostris, et omnes mortui sunt nocte, cum intrabant ad eam. Et nunc,
fili, manduca et bibe, et Dominus faciet in vobis ». Et
dixit Thobias: « Hinc non edam neque bibam, donec, quæ
sunt ad me, confirmes ». Et Raguel dixit ei:
« Facio; et ipsa datur tibi secundum iudicium libri
Moysis, et de cælo iudicatum est tibi illam dari. Duc sororem
tuam; amodo tu illius frater es, et hæc tua soror est. Datur tibi
ex hodierno et in æternum. Et Dominus cæli bene disponat vobis,
fili, hac nocte et faciat misericordiam et pacem ».
</vers>
    <vers num="12"> Et accersivit Raguel Saram filiam
suam, et accessit ad illum. Et, apprehensa manu illius, tradidit
eam illi et dixit: « Duc secundum legem et iudicium,
quod scriptum est in libro Moysis dari tibi uxorem. Habe et duc ad
patrem tuum sanus. Et Deus cæli det vobis bonum iter et
pacem ».
</vers>
    <vers num="13"> Et vocavit matrem eius et præcepit
afferri chartam, ut faceret conscriptionem coniugii et quemadmodum
tradidit illam uxorem ei secundum iudicium legis Moysis. Et attulit
mater illius chartam, et ille scripsit et signavit.
</vers>
    <vers num="14"> Et ex illa hora cœperunt manducare
et bibere.
</vers>
    <vers num="15"> Et vocavit Raguel Ednam uxorem suam
et dixit illi: « Soror, præpara cubiculum aliud et
introduc eam illuc ».
</vers>
    <vers num="16"> Et abiens stravit, sicut illi dixit,
et introduxit eam illuc et lacrimata est causa illius et extersit
lacrimas et dixit illi:
</vers>
    <vers num="17"> « Forti animo esto,
filia. Dominus cæli det tibi gaudium pro tædio tuo. Forti animo
esto! ». Et exiit.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Et, cum consummaverunt manducare
et bibere, voluerunt dor mire et deduxerunt iuvenem et induxerunt
eum in cubiculum.
</vers>
    <vers num="2"> Et rememoratus est Thobias sermonum
Raphael et sustulit de saccello, quem habebat, cor et iecur piscis
et imposuit super cinerem incensi.
</vers>
    <vers num="3"> Et odor piscis prohibuit et refugit
dæmonium in superiores partes Ægypti. Et abiens Raphael
colligavit eum ibi et reversus est continuo.
</vers>
    <vers num="4"> Et exierunt et clauserunt ostium
cubiculi. Et exsurrexit Thobias de lecto et dixit ei:
« Surge, soror! Oremus et deprecemur Dominum nostrum, ut
faciat super nos misericordiam et sanitatem ».
</vers>
    <vers num="5"> Et surrexit, et cœperunt orare et
deprecari Dominum, ut daretur illis sanitas. Et cœperunt dicere:
« Benedictus es, Deus patrum nostrorum, et benedictum
nomen tuum in omnia sæcula sæculorum! Benedicant tibi cæli et
omnis creatura tua in omnia sæcula!
</vers>
    <vers num="6"> Tu fecisti Adam et dedisti illi
adiutorium firmum Evam, et ex ambobus factum est semen hominum. Et
dixisti non esse bonum hominem solum: “Faciamus ei adiutorium
simile sibi”.
</vers>
    <vers num="7"> Et nunc non luxuriæ causa accipio
hanc sororem meam sed in veritate. Præcipe, ut miserearis mei et
illius, et consenescamus pariter sani ».
</vers>
    <vers num="8"> Et dixerunt: « Amen,
amen! ».
</vers>
    <vers num="9"> Et dormierunt per noctem.
Et surgens Raguel accersivit servos secum, et abierunt et foderunt
foveam.
</vers>
    <vers num="10"> Dixit enim: « Ne forte
moriatur, et omnibus simus derisio et opprobrium ».
</vers>
    <vers num="11"> Et, ut consummaverunt fossuram,
reversus est Raguel domum et vocavit uxorem suam
</vers>
    <vers num="12"> et dixit: « Mitte unam ex
ancillis, et intrans videat an vivat; et, si mortuus est, ut
sepeliamus illum, nemine sciente ».
</vers>
    <vers num="13"> Et miserunt ancillam et accenderunt
lucernam et aperuerunt ostium, et intravit et invenit illos
iacentes et pariter dormientes.
</vers>
    <vers num="14"> Et reversa puella nuntiavit eis
illum vivere et nihil mali esse.
</vers>
    <vers num="15"> Et benedixerunt Deum cæli et
dixerunt: « Benedictus es, Deus, in omni benedictione
sancta et munda, et benedicant tibi omnes sancti tui et omnis
creatura tua; et omnes angeli tui et electi tui benedicant tibi in
omnia sæcula!
</vers>
    <vers num="16"> Benedictus es, quoniam lætificasti
me, et non contigit mihi, sicut putabam, sed secundum magnam
misericordiam tuam egisti nobiscum.
</vers>
    <vers num="17"> Et benedictus es, quoniam misertus
es duorum unicorum. Fac illis, Domine, misericordiam et sanitatem
et consumma vitam illorum cum misericordia et
lætitia ».
</vers>
    <vers num="18"> Tunc præcepit servis suis, ut
replerent fossam priusquam lucesceret.
</vers>
    <vers num="19"> Et præcepit uxori suæ, ut faceret
panes multos; et abiens ipse ad gregem adduxit vaccas duas et
quattuor arietes et iussit consummari eos, et cœperunt
præparare.
</vers>
    <vers num="20"> Et vocavit Thobiam et iuravit illi
et dixit ei: « Diebus quattuordecim hinc non recedes,
sed hic manebis, manducans et bibens mecum, et lætificabis animam
filiæ meæ multis afflictam doloribus.
</vers>
    <vers num="21"> Et ex eo, quod possideo, accipe
partem dimidiam et vade sanus ad patrem tuum. Et alia dimidia pars,
cum mortui fuerimus ego et uxor mea, vestra erit. Forti animo esto,
fili! Ego pater tuus sum et Edna mater tua; et tui sumus nos et
sororis tuæ amodo et in perpetuum. Forti animo esto,
fili! ».</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Tunc accersivit Thobias Raphael et
dixit illi:
</vers>
    <vers num="2"> « Azaria frater, adsume
tecum hinc servos quattuor et camelos duos et perveni in Rages et
vade ad Gabael et da illi chirographum et recipe pecuniam et adduc
illum tecum ad nuptias.
</vers>
    <vers num="3"> Scis enim quoniam numerat dies pater
et, si tardavero diem unum, contristabo eum valde.
</vers>
    <vers num="4"> Sed vides quomodo Raguel iuraverit,
cuius iuramentum spernere non possum ».
</vers>
    <vers num="5"> Et abiit Raphael et quattuor pueri et
duo cameli in Rages Mediæ, et manserunt penes Gabael, et dedit
illi Raphael chirographum eius et indicavit illi de Thobia filio
Thobis quoniam accepit uxorem filiam Raguel et quia rogat illum ad
nuptias. Et surrexit Gabael et protulit folles cum sigillis suis et
numeravit pecuniam et composuit supra camelos.
</vers>
    <vers num="6"> Et vigilaverunt simul et venerunt ad
nuptias et intraverunt in ea, quæ Raguel, et invenerunt Thobiam
discumbentem. Et exsiliit et salutavit illum et lacrimatus est et
benedixit eum et dixit illi Gabael: « Benedictus
Dominus, qui dedit tibi pacem, quoniam boni et optimi et iusti viri
et eleemosynas facientis filius es! Det tibi benedictionem Dominus
cæli et uxori tuæ et patri tuo et matri tuæ et patri et matri
uxoris tuæ. Et benedictus Deus, quoniam video Thobiam consobrinum
meum similem illi! ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Et cotidie ex illo die computabat
Thobi dies, in quibus iret et in quibus reverteretur filius eius.
Et, postquam consummati sunt dies, et filius eius non veniebat,
</vers>
    <vers num="2"> dixit: « Numquid detentus
est ibi? Aut numquid Gabael mortuus est, et nemo illi reddit
pecuniam? ».
</vers>
    <vers num="3"> Et contristari cœpit.
</vers>
    <vers num="4"> Et Anna uxor illius dixit:
« Periit filius meus et iam non est inter vivos. Quare
tardat? ». Et cœpit plorare et lugere filium suum et
dixit:
</vers>
    <vers num="5"> « Væ mihi, fili, quia te
dimisi ire, lumen oculorum meorum! ».
</vers>
    <vers num="6"> Cui Thobi dicebat: « Tace,
noli computare, soror; salvus est filius noster, sed certe mora
fuit illis ibi, et homo, qui cum illo ivit, fidelis est et est ex
fratribus nostris. Noli tædiare pro illo, soror, iam
veniet ».
</vers>
    <vers num="7"> Et illa dixit: « Tace a
me; noli me seducere! Periit filius meus ». Et exsiliens
circumspiciebat cotidie viam, qua filius eius profectus erat, et
nihil gustabat; et, cum occidisset sol, introibat et lugebat
lacrimans tota nocte et non dormiebat.
Et, ut consummati sunt quattuordecim dies nuptiarum, quos iuraverat
Raguel facere filiæ suæ, exiit ad illum Thobias et dixit:
« Dimitte me. Scio enim quia pater meus et mater mea non
credunt se adhuc visuros me. Nunc itaque peto, pater, ut dimittas
me, et eam ad patrem meum; iam tibi indicavi quomodo illum
reliquerim ».
</vers>
    <vers num="8"> Et dixit Raguel Thobiæ:
« Remane, fili, remane penes me, et ego nuntios mitto ad
Thobin patrem tuum, et indicabunt illi de te ».
</vers>
    <vers num="9"> Et dixit illi: « Minime;
peto, ut dimittas me hinc ad patrem meum ».
</vers>
    <vers num="10"> Et surgens Raguel tradidit Thobiæ
Saram uxorem eius et dimidiam partem substantiæ suæ, pueros et
puellas, oves et boves, asinos et camelos, vestem et pecuniam et
vasa.
</vers>
    <vers num="11"> Et dimisit illos et vale illi fecit
et dixit illi: « Sanus sis, fili, et vade sanus! Dominus
cæli bene dirigat vias vestras; et videam ex vobis filios,
antequam moriar ».
</vers>
    <vers num="12"> Et osculatus est Saram filiam suam
et dixit illi: « Filia, honorem habe socero tuo et
socrui tuæ, quia ipsi amodo sunt parentes tui tamquam hi qui te
genuerunt. Vade in pacem, filia! Audiam de te auditionem bonam in
vita mea ». Et osculatus est eam et dimisit illos. Et
Edna dixit Thobiæ: « Fili et frater dilecte, te
restituat Dominus cæli, et videam filios tuos et Saræ filiæ
meæ, antequam moriar, ut delecter coram Domino. Ego trado tibi
filiam meam tamquam depositum, ut non vexes eam omnibus diebus
vitæ tuæ. Vade, fili, in pacem. Ego mater tua amodo, et Sara
soror tua. Bene dirigamur omnes in ipso omnibus diebus vitæ
nostræ ». Et osculata est ambos et dimisit illos
sanos.
</vers>
    <vers num="13"> Et discessit Thobias a Raguel
gaudens et benedicens Dominum cæli et terræ, regem omnium, quia
direxerat viam eius. Et benedixit Raguel et Ednæ uxori eius et
dixit eis: « Fiat mihi honorare vos tamquam parentes
meos omnibus diebus vitæ vestræ ».</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Et abierunt viam suam et
pervenerunt Charran, quæ est contra Nineven.
</vers>
    <vers num="2"> Tunc dixit Raphael: « Scis
quomodo dereliquerimus patrem tuum.
</vers>
    <vers num="3"> Præcedamus uxorem tuam et
præparemus domum, dum veniunt ».
</vers>
    <vers num="4"> Et processerunt ambo pariter. Et
dixit illi: « Tolle tecum fel ». Et abiit cum
illis canis ex eis, qui sequebantur eum et Thobiam.
</vers>
    <vers num="5"> Et Anna sedebat circumspiciens viam
filii sui.
</vers>
    <vers num="6"> Et cognovit illum venientem et dixit
patri eius: « Ecce filius tuus venit et homo, qui cum
illo ierat ».
</vers>
    <vers num="7"> Et Raphael dixit Thobiæ, antequam
appropinquaret patri: « Scio quia oculi eius
aperientur.
</vers>
    <vers num="8"> Asperge fel piscis in oculis eius; et
detrahet medicamentum et decoriabit albugines de oculis eius. Et
respiciet pater tuus et videbit lumen ».
</vers>
    <vers num="9"> Et occurrit ei Anna et irruit collo
filii sui et dixit illi: « Fili, video te; amodo
moriar! ». Et lacrimata est.
</vers>
    <vers num="10"> Et surrexit Thobi et offendebat
pedibus et egressus est ad ostium atrii. Et occurrit illi
Thobias,
</vers>
    <vers num="11"> et fel piscis in manu sua, et
insufflavit in oculis illius et apprehendit illum et dixit:
« Forti animo esto, pater! ». Et iniecit
medicamentum super eum et imposuit.
</vers>
    <vers num="12"> Et decoriavit duabus manibus suis
albugines ab angulis oculorum illius.
</vers>
    <vers num="13"> Et videns filium suum irruit collo
eius
</vers>
    <vers num="14"> et lacrimatus est et dixit ei:
« Video te, fili, lumen oculorum meorum! ».
Et dixit: « Benedictus Deus, et benedictum nomen illius
magnum, et benedicti omnes sancti angeli eius in omnia sæcula,
</vers>
    <vers num="15"> quoniam ipse flagellavit me, et ecce
ego video Thobiam filium meum!  ». Et introivit Thobi et
Anna uxor eius in domum gaudentes et benedicentes Deum toto ore suo
pro omnibus, quæ sibi evenerant. Et indicavit patri suo Thobias,
quoniam perfecta erat via illius bene a Domino Deo, et quia
attulerat pecuniam et quemadmodum acceperat Saram filiam Raguel
uxorem, et quia ecce venit et ipsa in proximo est portæ Nineves.
Et gavisi sunt Thobi et Anna
</vers>
    <vers num="16"> et exierunt in obviam nurui suæ ad
portam Nineves. Et videntes Thobin, qui erant in Nineve, venientem
et ambulantem cum omni virtute sua et a nemine manu deductum
mirabantur,
</vers>
    <vers num="17"> et confitebatur Thobi et benedicebat
magna voce Deum coram illis, quoniam misertus est illius Deus et
aperuit oculos eius. Et appropinquavit Thobi ad Saram uxorem
Thobiæ filii sui et benedixit illi et dixit ei:
« Intres sana, filia! Et benedictus Deus tuus, qui
adduxit te ad nos, filia! Et benedictus pater tuus et benedictus
Thobias filius meus et benedicta tu, filia! Intra in domum tuam
sana in benedictione et gaudio; intra, filia! ». In illo
die factum est gaudium omnibus Iudæis, qui erant in Nineve.
</vers>
    <vers num="18"> Et venerunt Achicarus et Nadab ex
fratribus illius gaudentes ad Thobiam. Et consummatæ sunt nuptiæ
cum gaudio septem diebus, et data sunt illi munera multa.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Et, postquam consummatæ sunt
nuptiæ, vocavit Thobi filium suum Thobiam et dixit illi:
« Homini illi, qui tecum ivit, reddamus honorem et
adiciamus ad mercedem suam ».
</vers>
    <vers num="2"> Et dixit illi: « Pater,
quantam illi dabo mercedem? Non lædor, si dedero illi ex his, quæ
mecum contulit, dimidiam partem.
</vers>
    <vers num="3"> Duxit me sanum et uxorem meam curavit
et pecuniam mecum attulit et te curavit! Quantam illi dabo mercedem
adhuc? ».
</vers>
    <vers num="4"> Et dixit illi Thobi:
« Iustum est illum, fili, dimidium omnium horum, quæ
tecum attulit, accipere ».
</vers>
    <vers num="5"> Et vocavit illum et dixit:
« Accipe dimidium omnium horum, quæ tecum attulisti, in
mercedem tuam et vade sanus ».
</vers>
    <vers num="6"> Tunc Raphael vocavit ambos abscondite
et dixit illis: « Deum benedicite et illi confitemini
coram omnibus viventibus, quæ fecit nobiscum bona, ut benedicatis
et decantetis nomini eius; sermones Dei honorifice ostendite et ne
cunctemini confiteri illi.
</vers>
    <vers num="7"> Sacramentum regis bonum est
abscondere, opera autem Dei revelare et confiteri honorificum est.
Bonum facite, et malum non inveniet vos.
</vers>
    <vers num="8"> Bona est oratio cum ieiunio, et
eleemosyna cum iustitia. Melius est modicum cum iustitia quam
plurimum cum iniquitate. Bonum est facere eleemosynam magis quam
thesauros auri condere.
</vers>
    <vers num="9"> Eleemosyna a morte liberat et ipsa
purgat omne peccatum. Qui faciunt eleemosynam, saturabuntur
vita;
</vers>
    <vers num="10"> qui faciunt peccatum et iniquitatem,
hostes sunt animæ suæ.
</vers>
    <vers num="11"> Omnem veritatem vobis manifestabo et
non abscondam a vobis ullum sermonem. Iam demonstravi vobis et
dixi: Sacramentum regis bonum est abscondere, opera autem Dei
revelare honorificum est.
</vers>
    <vers num="12"> Et nunc, quando orabas tu et Sara,
ego obtuli memoriam orationis vestræ in conspectu claritatis
Domini; et, cum sepeliebas mortuos, similiter.
</vers>
    <vers num="13"> Et quia non es cunctatus exsurgere
et relinquere prandium tuum et abisti et sepelisti mortuum, tunc
missus sum ad te tentare te.
</vers>
    <vers num="14"> Et iterum me misit Deus curare te et
Saram nurum tuam.
</vers>
    <vers num="15"> Ego sum Raphael, unus ex septem
angelis sanctis, qui assistimus et ingredimur ante claritatem
Domini ».
</vers>
    <vers num="16"> Et conturbati sunt ambo et
ceciderunt in faciem suam et timuerunt.
</vers>
    <vers num="17"> Et dixit illis: « Nolite
timere; pax vobis. Deum benedicite in omne ævum.
</vers>
    <vers num="18"> Cum essem vobiscum, non mea gratia
eram vobiscum sed voluntate Dei. Ipsi benedicite omnibus diebus,
decantate ei.
</vers>
    <vers num="19"> Et videbatis me quia nihil
manducabam, sed visus vobis videbatur.
</vers>
    <vers num="20"> Et nunc benedicite Dominum super
terra et confitemini Deo. Ecce ego ascendo ad eum, qui me misit.
Scribite omnia hæc, quæ contigerunt vobis ». Et
ascendit.
</vers>
    <vers num="21"> Et surrexerunt et iam non poterant
illum videre.
</vers>
    <vers num="22"> Et benedicebant et decantabant Deo
et confitebantur illi in omnibus his magnis operibus illius, quia
apparuerat illis angelus Dei.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Et scripsit orationem Thobi in
lætitiam et dixit:
</vers>
    <vers num="2"> « Benedictus Deus vivens
in ævum, et regnum illius,
quia ipse flagellat et miseretur,
deducit usque ad inferos deorsum
et reducit a perditione maiestate sua,
et non est qui effugiat manum eius.
</vers>
    <vers num="3"> Confitemini illi, filii Israel, coram
nationibus,
quia ipse dispersit vos in illis
</vers>
    <vers num="4"> et ibi ostendit maiestatem suam.
Et exaltate illum coram omni vivente,
quoniam Dominus noster, et ipse est pater noster,
et ipse est Deus noster in omnia sæcula.
</vers>
    <vers num="5"> Flagellabit vos ob iniquitates
vestras
et omnium miserebitur vestrum
et colliget vos ab omnibus nationibus,
ubicumque dispersi fueritis.
</vers>
    <vers num="6"> Cum conversi fueritis ad illum
in toto corde vestro et in tota anima vestra,
ut faciatis coram illo veritatem,
tunc revertetur ad vos
et non abscondet a vobis faciem suam amplius.
Et nunc aspicite, quæ fecit vobiscum,
et confitemini illi in toto ore vestro. Benedicite Dominum
iustitiæ
et exaltate regem sæculorum.
Ego in terra captivitatis meæ confiteor illi
et ostendo virtutem et maiestatem eius genti peccatorum.
Convertimini, peccatores, et facite iustitiam coram illo.
Quis scit, si velit vos et faciat vobis misericordiam?
</vers>
    <vers num="7"> Ego et anima mea regi cæli
lætationes dicimus,
et anima mea lætabitur omnibus diebus vitæ suæ.
</vers>
    <vers num="8"> Benedicite Dominum, omnes electi; et
omnes, laudate maiestatem illius. Agite dies lætitiæ et
confitemini illi.
</vers>
    <vers num="9"> Ierusalem, civitas sancta,
flagellabit te in operibus manuum tuarum.
</vers>
    <vers num="10"> Confitere Domino in bono opere et
benedic regem sæculorum,
ut iterum tabernaculum tuum ædificetur in te cum gaudio,
et lætos faciat in te omnes captivos et diligat in te omnes
miseros in omnia sæcula sæculorum.
</vers>
    <vers num="11"> Lux splendida fulgebit in omnibus
finibus terræ;
nationes multæ venient tibi ex longinquo
et a novissimis partibus terræ ad nomen sanctum tuum
et munera sua in manibus suis habentes regi cæli.
Generationes generationum dabunt in te lætitiam,
et nomen electæ erit in sæcula sæculorum.
</vers>
    <vers num="12"> Maledicti omnes, qui dixerint verbum
durum.
Maledicti erunt omnes, qui deponunt te
et destruunt muros tuos,
et omnes, qui subvertunt turres tuas et qui incendunt habitationes
tuas. Et benedicti erunt omnes, qui timent te in ævum.
</vers>
    <vers num="13"> Tunc gaude et lætare in filiis
iustorum,
quoniam omnes colligentur
et benedicent Domino æterno.
</vers>
    <vers num="14"> Felices, qui diligunt te,
et felices, qui gaudebunt in pace tua.
Et beati omnes homines,
qui contristabuntur in omnibus flagellis tuis,
quoniam in te gaudebunt
et videbunt omne gaudium tuum in æternum.
</vers>
    <vers num="15"> Anima mea, benedic Domino, regi
magno,
</vers>
    <vers num="16"> quia in Ierusalem civitate
ædificabitur
domus illius in omnia sæcula.
Felix ero, si fuerint reliquiæ seminis mei
ad videndam claritatem tuam
et confitendum regi cæli.
Ostia Ierusalem sapphiro et smaragdo ædificabuntur,
et lapide pretioso omnes muri tui;
et turres Ierusalem auro ædificabuntur,
et propugnacula eius auro mundo.
</vers>
    <vers num="17"> Plateæ Ierusalem carbunculo
sternentur
et lapide Ophir;
</vers>
    <vers num="18"> et ostia Ierusalem cantica lætitiæ
dicent,
et omnes vici eius loquentur: “Alleluia.
Benedictus Deus Israel,
et benedicti, qui benedicent nomen sanctum,
in æternum et adhuc!” ».</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Et consummati sunt sermones
confessionis Thobis.
Et mortuus est in pace annorum centum duodecim et sepultus est
præclare in Nineve.
</vers>
    <vers num="2"> Sexaginta autem et duorum annorum
erat, cum invalidus oculis factus est; et, postquam lucem recepit,
vixit in bonis et fecit eleemosynas et proposuit benedicere Deum et
confiteri magnitudini Dei.
</vers>
    <vers num="3"> Et, cum moreretur, vocavit Thobiam
filium suum et præcepit illi dicens: « Fili, duc filios
tuos
</vers>
    <vers num="4"> et recurre in Mediam, quoniam credo
ego verbo Dei, quod locutus est Nahum in Nineven, quia omnia erunt
et venient super Assyriam et Nineven, quæ locuti sunt prophetæ
Israel, quos misit Deus; omnia evenient, nihilque minuetur ex
omnibus verbis, sed omnia contingent temporibus suis. Et in Media
erit salus magis quam in Assyriis et quam in Babylone, quia scio
ego et credo quoniam omnia, quæ dixit Deus, erunt. Et
perficientur, et non excidet verbum de sermonibus. Et fratres
nostri, qui habitant in terra Israel, omnes dispergentur et captivi
ducentur a terra optima. Et erit omnis terra Israel deserta, et
Samaria et Ierusalem erit deserta, et domus Dei in tristitia erit
et incendetur et erit deserta usque in tempus.
</vers>
    <vers num="5"> Et iterum misericordiam faciet
illorum Deus et convertetur ad illos Deus in terram Israel, et
iterum ædificabunt domum, sed non sicut prius, quoadusque
repleatur tempus maledictionum. Et postea revertentur a captivitate
sua omnes et ædificabunt Ierusalem honorifice, et domus Dei
ædificabitur in ea, sicut locuti sunt de illa omnes prophetæ
Israel.
</vers>
    <vers num="6"> Et omnes nationes in tota terra
convertentur et timebunt Deum vere et relinquent omnes idola sua,
quæ seducunt false seductione eorum.
</vers>
    <vers num="7"> Et benedicent Deo æterno in
iustitia. Omnes filii Israel, qui liberabuntur in diebus illis,
memores Dei in veritate, colligentur et venient in Ierusalem et
habitabunt in æternum in terra Abraham cum tutela, et tradetur
eis. Et gaudebunt, qui diligunt Deum in veritate; qui autem faciunt
iniquitatem et peccatum, deficient de terris omnibus.
</vers>
    <vers num="8"> Et nunc, filii, mando vobis: Servite
Deo in veritate et facite coram illo, quod ipsi placet. Et filiis
vestris mandabitur, ut faciant iustitias et eleemosynam et ut sint
memores Dei et benedicant nomini ipsius in omni tempore in veritate
et in tota virtute sua.
</vers>
    <vers num="9"> Nunc vero, fili, exi a Nineve et noli
manere hic,
</vers>
    <vers num="10"> sed, quocumque die sepelieris matrem
tuam circa me, eodem die noli manere in finibus eius. Video enim
quia multa iniquitas est in illa, et fictio multa perficitur in
illa, et non confunduntur. Vide, fili, quæ fecit Nadab Achicaro,
qui eum nutrivit. Nonne vivus deductus est in terram? Sed tradidit
Deus infamiam ante faciem ipsius, et Achicarus exiit ad lucem,
Nadab autem intravit in tenebras æternas, quia quæsivit occidere
Achicarum. Cum faciebat eleemosynam, exiit de laqueo mortis, quem
fixerat ei Nadab, et Nadab cecidit in laqueum mortis, et perdidit
illum.
</vers>
    <vers num="11"> Et nunc, filii, videte quid faciat
eleemosyna, et quid faciat iniquitas, quoniam occidit. Et ecce
anima mea deficit! ». Et posuerunt eum super lectum, et
mortuus est et sepultus est præclare.
</vers>
    <vers num="12"> Et, cum mortua est mater eius,
Thobias sepelivit eam iuxta patrem suum et abiit ipse et uxor eius
in Mediam et habitavit in Ecbatanis cum Raguel socero suo.
</vers>
    <vers num="13"> Et curam habuit senectutis eorum
honorifice et sepelivit illos in Ecbatanis Mediæ et hereditatem
percepit domus Raguel et Thobis patris sui.
</vers>
    <vers num="14"> Et mortuus est annorum centum decem
et septem cum claritate.
</vers>
    <vers num="15"> Et, antequam moreretur, vidit et
audivit perditionem Nineves et vidit captivitatem illius in Mediam
adductam, quam adduxit Asuerus rex Mediæ, et benedixit Deum in
omnibus, quæ fecit filiis Nineves et Assyriæ. Et gavisus est,
antequam moreretur, in Nineve, et benedixit Dominum Deum in omnia
sæcula sæculorum.</vers>
  </cap>
</romanliturgy>
