<?xml version="1.0" encoding="utf-8"?>
<romanliturgy lingua="la" elibro="rom">
  <titulum>Epistula ad Romanos</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus servus Christi Iesu,
vocatus apostolus, segregatus in evangelium Dei,
</vers>
    <vers num="2"> quod ante promiserat per prophetas
suos in Scripturis sanctis
</vers>
    <vers num="3"> de Filio suo, qui factus est ex
semine David secundum carnem,
</vers>
    <vers num="4"> qui constitutus est Filius Dei in
virtute secundum Spiritum sanctificationis ex resurrectione
mortuorum, Iesu Christo Domino nostro,
</vers>
    <vers num="5"> per quem accepimus gratiam et
apostolatum ad obœditionem fidei in omnibus gentibus pro nomine
eius,
</vers>
    <vers num="6"> in quibus estis et vos vocati Iesu
Christi,
</vers>
    <vers num="7"> omnibus, qui sunt Romæ dilectis Dei,
vocatis sanctis: gratia vobis et pax a Deo Patre nostro et Domino
Iesu Christo.
</vers>
    <vers num="8"> Primum quidem gratias ago Deo meo per
Iesum Christum pro omnibus vobis, quia fides vestra annuntiatur in
universo mundo;
</vers>
    <vers num="9"> testis enim mihi est Deus, cui servio
in spiritu meo in evangelio Filii eius, quomodo sine intermissione
memoriam vestri faciam
</vers>
    <vers num="10"> semper in orationibus meis
obsecrans, si quo modo tandem aliquando prosperum iter habeam in
voluntate Dei veniendi ad vos.
</vers>
    <vers num="11"> Desidero enim videre vos, ut aliquid
impertiar gratiæ vobis spiritalis ad confirmandos vos,
</vers>
    <vers num="12"> id est una vobiscum consolari per
eam, quæ invicem est, fidem vestram atque meam.
</vers>
    <vers num="13"> Nolo autem vos ignorare, fratres,
quia sæpe proposui venire ad vos et prohibitus sum usque adhuc, ut
aliquem fructum habeam et in vobis, sicut et in ceteris
gentibus.
</vers>
    <vers num="14"> Græcis ac barbaris, sapientibus et
insipientibus debitor sum.
</vers>
    <vers num="15"> Itaque, quod in me est, promptus sum
et vobis, qui Romæ estis, evangelizare.
</vers>
    <vers num="16"> Non enim erubesco evangelium: virtus
enim Dei est in salutem omni credenti, Iudæo primum et Græco.
</vers>
    <vers num="17"> Iustitia enim Dei in eo revelatur ex
fide in fidem, sicut scriptum est: « Iustus autem ex
fide vivet ».
</vers>
    <vers num="18"> Revelatur enim ira Dei de cælo
super omnem impietatem et iniustitiam hominum, qui veritatem in
iniustitia detinent,
</vers>
    <vers num="19"> quia, quod noscibile est Dei,
manifestum est in illis; Deus enim illis manifestavit.
</vers>
    <vers num="20"> Invisibilia enim ipsius a creatura
mundi per ea, quæ facta sunt, intellecta conspiciuntur, sempiterna
eius et virtus et divinitas, ut sint inexcusabiles;
</vers>
    <vers num="21"> quia, cum cognovissent Deum, non
sicut Deum glorificaverunt aut gratias egerunt, sed evanuerunt in
cogitationibus suis, et obscuratum est insipiens cor eorum.
</vers>
    <vers num="22"> Dicentes se esse sapientes, stulti
facti sunt,
</vers>
    <vers num="23"> et mutaverunt gloriam
incorruptibilis Dei in similitudinem imaginis corruptibilis hominis
et volucrum et quadrupedum et serpentium.
</vers>
    <vers num="24"> Propter quod tradidit illos Deus in
concupiscentiis cordis eorum in immunditiam, ut ignominia afficiant
corpora sua in semetipsis,
</vers>
    <vers num="25"> qui commutaverunt veritatem Dei in
mendacio et coluerunt et servierunt creaturæ potius quam Creatori,
qui est benedictus in sæcula. Amen.
</vers>
    <vers num="26"> Propterea tradidit illos Deus in
passiones ignominiæ. Nam et feminæ eorum immutaverunt naturalem
usum in eum, qui est contra naturam;
</vers>
    <vers num="27"> similiter et masculi, relicto
naturali usu feminæ, exarserunt in desideriis suis in invicem,
masculi in masculos turpitudinem operantes et mercedem, quam
oportuit, erroris sui in semetipsis recipientes.
</vers>
    <vers num="28"> Et sicut non probaverunt Deum habere
in notitia, tradidit eos Deus in reprobum sensum, ut faciant, quæ
non conveniunt,
</vers>
    <vers num="29"> repletos omni iniquitate, malitia,
avaritia, nequitia, plenos invidia, homicidio, contentione, dolo,
malignitate, susurrones,
</vers>
    <vers num="30"> detractores, Deo odibiles,
contumeliosos, superbos, elatos, inventores malorum, parentibus non
obœdientes,
</vers>
    <vers num="31"> insipientes, incompositos, sine
affectione, sine misericordia.
</vers>
    <vers num="32"> Qui cum iudicium Dei cognovissent,
quoniam qui talia agunt, digni sunt morte, non solum ea faciunt,
sed et consentiunt facientibus.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Propter quod inexcusabilis es, o
homo omnis, qui iudicas. In quo enim iudicas alterum, teipsum
condemnas; eadem enim agis, qui iudicas.
</vers>
    <vers num="2"> Scimus enim quoniam iudicium Dei est
secundum veritatem in eos, qui talia agunt.
</vers>
    <vers num="3"> Existimas autem hoc, o homo, qui
iudicas eos, qui talia agunt, et facis ea, quia tu effugies
iudicium Dei?
</vers>
    <vers num="4"> An divitias benignitatis eius et
patientiæ et longanimitatis contemnis, ignorans quoniam benignitas
Dei ad pænitentiam te adducit?
</vers>
    <vers num="5"> Secundum duritiam autem tuam et
impænitens cor thesaurizas tibi iram in die iræ et revelationis
iusti iudicii Dei,
</vers>
    <vers num="6"> qui reddet unicuique secundum opera
eius:
</vers>
    <vers num="7"> his quidem, qui secundum patientiam
boni operis gloriam et honorem et incorruptionem quærunt, vitam
æternam;
</vers>
    <vers num="8"> his autem, qui ex contentione et non
obœdiunt veritati, obœdiunt autem iniquitati, ira et
indignatio.
</vers>
    <vers num="9"> Tribulatio et angustia in omnem
animam hominis operantis malum, Iudæi primum et Græci;
</vers>
    <vers num="10"> gloria autem et honor et pax omni
operanti bonum, Iudæo primum et Græco.
</vers>
    <vers num="11"> Non est enim personarum acceptio
apud Deum!
</vers>
    <vers num="12"> Quicumque enim sine lege
peccaverunt, sine lege et peribunt; et, quicumque in lege
peccaverunt, per legem iudicabuntur.
</vers>
    <vers num="13"> Non enim auditores legis iusti sunt
apud Deum, sed factores legis iustificabuntur.
</vers>
    <vers num="14"> Cum enim gentes, quæ legem non
habent, naturaliter, quæ legis sunt, faciunt, eiusmodi legem non
habentes ipsi sibi sunt lex;
</vers>
    <vers num="15"> qui ostendunt opus legis scriptum in
cordibus suis, testimonium simul reddente illis conscientia
ipsorum, et inter se invicem cogitationibus accusantibus aut etiam
defendentibus,
</vers>
    <vers num="16"> in die, cum iudicabit Deus occulta
hominum secundum evangelium meum per Christum Iesum.
</vers>
    <vers num="17"> Si autem tu Iudæus cognominaris et
requiescis in lege et gloriaris in Deo,
</vers>
    <vers num="18"> et nosti Voluntatem et discernis
potiora instructus per legem,
</vers>
    <vers num="19"> et confidis teipsum ducem esse
cæcorum, lumen eorum, qui in tenebris sunt,
</vers>
    <vers num="20"> eruditorem insipientium, magistrum
infantium, habentem formam scientiæ et veritatis in lege.
</vers>
    <vers num="21"> Qui ergo alium doces, teipsum non
doces? Qui prædicas non furandum, furaris?
</vers>
    <vers num="22"> Qui dicis non mœchandum, mœcharis?
Qui abominaris idola, templa spolias?
</vers>
    <vers num="23"> Qui in lege gloriaris, per
prævaricationem legis Deum inhonoras?
</vers>
    <vers num="24"> « Nomen enim Dei propter
vos blasphematur inter gentes », sicut scriptum est.
</vers>
    <vers num="25"> Circumcisio quidem prodest, si legem
observes; si autem prævaricator legis sis, circumcisio tua
præputium facta est.
</vers>
    <vers num="26"> Si igitur præputium iustitias legis
custodiat, nonne præputium illius in circumcisionem
reputabitur?
</vers>
    <vers num="27"> Et iudicabit, quod ex natura est
præputium legem consummans, te, qui per litteram et circumcisionem
prævaricator legis es.
</vers>
    <vers num="28"> Non enim qui manifesto Iudæus est,
neque quæ manifesto in carne circumcisio,
</vers>
    <vers num="29"> sed qui in abscondito Iudæus est,
et circumcisio cordis in spiritu non littera, cuius laus non ex
hominibus sed ex Deo est.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Quid ergo amplius est Iudæo, aut
quæ utilitas circumcisionis?
</vers>
    <vers num="2"> Multum per omnem modum. Primum
quidem, quia credita sunt illis eloquia Dei.
</vers>
    <vers num="3"> Quid enim, si quidam non crediderunt?
Numquid incredulitas illorum fidem Dei evacuabit?
</vers>
    <vers num="4"> Absit! Exstet autem Deus verax, omnis
autem homo mendax, sicut scriptum est: « Ut iustificeris
in sermonibus tuis et vincas cum iudicaris ».
</vers>
    <vers num="5"> Si autem iniustitia nostra iustitiam
Dei commendat, quid dicemus? Numquid iniustus Deus, qui infert
iram? Secundum hominem dico.
</vers>
    <vers num="6"> Absit! Alioquin quomodo iudicabit
Deus mundum?
</vers>
    <vers num="7"> Si enim veritas Dei in meo mendacio
abundavit in gloriam ipsius, quid adhuc et ego tamquam peccator
iudicor?
</vers>
    <vers num="8"> Et non, sicut blasphemamur, et sicut
aiunt quidam nos dicere: « Faciamus mala, ut veniant
bona »? Quorum damnatio iusta est.
</vers>
    <vers num="9"> Quid igitur? Præcellimus eos?
Nequaquam! Antea enim causati sumus Iudæos et Græcos omnes sub
peccato esse,
</vers>
    <vers num="10"> sicut scriptum est:
« Non est iustus quisquam,
</vers>
    <vers num="11"> non est intellegens, non est
requirens Deum.
</vers>
    <vers num="12"> Omnes declinaverunt, simul inutiles
facti sunt;
non est qui faciat bonum, non est usque ad unum.
</vers>
    <vers num="13"> Sepulcrum patens est guttur
eorum,
linguis suis dolose agebant,
venenum aspidum sub labiis eorum,
</vers>
    <vers num="14"> quorum os maledictione et
amaritudine plenum est;
</vers>
    <vers num="15"> veloces pedes eorum ad effundendum
sanguinem,
</vers>
    <vers num="16"> contritio et infelicitas in viis
eorum,
</vers>
    <vers num="17"> et viam pacis non cognoverunt.
</vers>
    <vers num="18"> Non est timor Dei ante oculos
eorum ».
</vers>
    <vers num="19"> Scimus autem quoniam, quæcumque lex
loquitur, his, qui in lege sunt, loquitur, ut omne os obstruatur,
et obnoxius fiat omnis mundus Deo;
</vers>
    <vers num="20"> quia ex operibus legis non
iustificabitur omnis caro coram illo, per legem enim cognitio
peccati.
</vers>
    <vers num="21"> Nunc autem sine lege iustitia Dei
manifestata est, testificata a Lege et Prophetis,
</vers>
    <vers num="22"> iustitia autem Dei per fidem Iesu
Christi, in omnes, qui credunt. Non enim est distinctio:
</vers>
    <vers num="23"> omnes enim peccaverunt et egent
gloria Dei,
</vers>
    <vers num="24"> iustificati gratis per gratiam
ipsius per redemptionem, quæ est in Christo Iesu;
</vers>
    <vers num="25"> quem proposuit Deus propitiatorium
per fidem in sanguine ipsius ad ostensionem iustitiæ suæ, cum
prætermisisset præcedentia delicta
</vers>
    <vers num="26"> in sustentatione Dei, ad ostensionem
iustitiæ eius in hoc tempore, ut sit ipse iustus et iustificans
eum, qui ex fide est Iesu.
</vers>
    <vers num="27"> Ubi est ergo gloriatio? Exclusa est.
Per quam legem? Operum? Non, sed per legem fidei.
</vers>
    <vers num="28"> Arbitramur enim iustificari hominem
per fidem sine operibus legis.
</vers>
    <vers num="29"> An Iudæorum Deus tantum? Nonne et
gentium? Immo et gentium,
</vers>
    <vers num="30"> quoniam quidem unus Deus, qui
iustificabit circumcisionem ex fide et præputium per fidem.
</vers>
    <vers num="31"> Legem ergo destruimus per fidem?
Absit, sed legem statuimus.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Quid ergo dicemus invenisse
Abraham progenitorem nostrum secundum carnem?
</vers>
    <vers num="2"> Si enim Abraham ex operibus
iustificatus est, habet gloriam sed non apud Deum.
</vers>
    <vers num="3"> Quid enim Scriptura dicit?
« Credidit autem Abraham Deo, et reputatum est illi ad
iustitiam ».
</vers>
    <vers num="4"> Ei autem, qui operatur, merces non
reputatur secundum gratiam sed secundum debitum;
</vers>
    <vers num="5"> ei vero, qui non operatur, sed credit
in eum, qui iustificat impium, reputatur fides eius ad
iustitiam,
</vers>
    <vers num="6"> sicut et David dicit beatitudinem
hominis, cui Deus reputat iustitiam sine operibus:
</vers>
    <vers num="7"> « Beati, quorum remissæ
sunt iniquitates,
et quorum tecta sunt peccata.
</vers>
    <vers num="8"> Beatus vir, cui non imputabit Dominus
peccatum ».
</vers>
    <vers num="9"> Beatitudo ergo hæc in circumcisione
an etiam in præputio? Dicimus enim: « Reputata est
Abrahæ fides ad iustitiam ».
</vers>
    <vers num="10"> Quomodo ergo reputata est? In
circumcisione an in præputio? Non in circumcisione sed in
præputio:
</vers>
    <vers num="11"> et signum accepit circumcisionis,
signaculum iustitiæ fidei, quæ fuit in præputio, ut esset pater
omnium credentium per præputium, ut reputetur illis iustitia,
</vers>
    <vers num="12"> et pater circumcisionis his non
tantum, qui ex circumcisione sunt, sed et qui sectantur vestigia
eius, quæ fuit in præputio, fidei patris nostri Abrahæ.
</vers>
    <vers num="13"> Non enim per legem promissio Abrahæ
aut semini eius, ut heres esset mundi, sed per iustitiam fidei;
</vers>
    <vers num="14"> si enim qui ex lege heredes sunt,
exinanita est fides, et abolita est promissio.
</vers>
    <vers num="15"> Lex enim iram operatur; ubi autem
non est lex, nec prævaricatio.
</vers>
    <vers num="16"> Ideo ex fide, ut secundum gratiam,
ut firma sit promissio omni semini, non ei, qui ex lege est solum,
sed et ei, qui ex fide est Abrahæ — qui est pater omnium
nostrum,
</vers>
    <vers num="17"> sicut scriptum est:
« Patrem multarum gentium posui te » —,
ante Deum, cui credidit, qui vivificat mortuos et vocat ea, quæ
non sunt, quasi sint;
</vers>
    <vers num="18"> qui contra spem in spe credidit, ut
fieret pater multarum gentium, secundum quod dictum est:
« Sic erit semen tuum ».
</vers>
    <vers num="19"> Et non infirmatus fide consideravit
corpus suum iam emortuum, cum fere centum annorum esset, et
emortuam vulvam Saræ;
</vers>
    <vers num="20"> in repromissione autem Dei non
hæsitavit diffidentia, sed confortatus est fide, dans gloriam
Deo,
</vers>
    <vers num="21"> et plenissime sciens quia, quod
promisit, potens est et facere.
</vers>
    <vers num="22"> Ideo et reputatum est illi ad
iustitiam.
</vers>
    <vers num="23"> Non est autem scriptum tantum
propter ipsum: reputatum est illi,
</vers>
    <vers num="24"> sed et propter nos, quibus
reputabitur, credentibus in eum, qui suscitavit Iesum Dominum
nostrum a mortuis,
</vers>
    <vers num="25"> qui traditus est propter delicta
nostra et suscitatus est propter iustificationem nostram.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Iustificati igitur ex fide, pacem
habemus ad Deum per Dominum nostrum Iesum Christum,
</vers>
    <vers num="2"> per quem et accessum habemus fide in
gratiam istam, in qua stamus et gloriamur in spe gloriæ Dei.
</vers>
    <vers num="3"> Non solum autem, sed et gloriamur in
tribulationibus, scientes quod tribulatio patientiam operatur,
</vers>
    <vers num="4"> patientia autem probationem, probatio
vero spem;
</vers>
    <vers num="5"> spes autem non confundit, quia
caritas Dei diffusa est in cordibus nostris per Spiritum Sanctum,
qui datus est nobis.
</vers>
    <vers num="6"> Adhuc enim Christus, cum adhuc
infirmi essemus, secundum tempus pro impiis mortuus est.
</vers>
    <vers num="7"> Vix enim pro iusto quis moritur; nam
pro bono forsitan quis et audeat mori.
</vers>
    <vers num="8"> Commendat autem suam caritatem Deus
in nos, quoniam, cum adhuc peccatores essemus, Christus pro nobis
mortuus est.
</vers>
    <vers num="9"> Multo igitur magis iustificati nunc
in sanguine ipsius, salvi erimus ab ira per ipsum!
</vers>
    <vers num="10"> Si enim, cum inimici essemus,
reconciliati sumus Deo per mortem Filii eius, multo magis
reconciliati salvi erimus in vita ipsius;
</vers>
    <vers num="11"> non solum autem, sed et gloriamur in
Deo per Dominum nostrum Iesum Christum, per quem nunc
reconciliationem accepimus.
</vers>
    <vers num="12"> Propterea, sicut per unum hominem
peccatum in hunc mundum intravit, et per peccatum mors, et ita in
omnes homines mors pertransiit, eo quod omnes peccaverunt.
</vers>
    <vers num="13"> Usque ad legem enim peccatum erat in
mundo; peccatum autem non imputatur, cum lex non est,
</vers>
    <vers num="14"> sed regnavit mors ab Adam usque ad
Moysen etiam in eos, qui non peccaverunt in similitudine
prævaricationis Adæ, qui est figura futuri.
</vers>
    <vers num="15"> Sed non sicut delictum, ita et
donum; si enim unius delicto multi mortui sunt, multo magis gratia
Dei et donum in gratia unius hominis Iesu Christi in multos
abundavit.
</vers>
    <vers num="16"> Et non sicut per unum, qui peccavit,
ita et donum; nam iudicium ex uno in condemnationem, gratia autem
ex multis delictis in iustificationem.
</vers>
    <vers num="17"> Si enim unius delicto mors regnavit
per unum, multo magis, qui abundantiam gratiæ et donationis
iustitiæ accipiunt, in vita regnabunt per unum Iesum Christum.
</vers>
    <vers num="18"> Igitur sicut per unius delictum in
omnes homines in condemnationem, sic et per unius iustitiam in
omnes homines in iustificationem vitæ;
</vers>
    <vers num="19"> sicut enim per inobœdientiam unius
hominis peccatores constituti sunt multi, ita et per unius
obœditionem iusti constituentur multi.
</vers>
    <vers num="20"> Lex autem subintravit, ut abundaret
delictum; ubi autem abundavit peccatum, superabundavit gratia,
</vers>
    <vers num="21"> ut sicut regnavit peccatum in morte,
ita et gratia regnet per iustitiam in vitam æternam per Iesum
Christum Dominum nostrum.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Quid ergo dicemus? Permanebimus in
peccato, ut gratia abundet?
</vers>
    <vers num="2"> Absit! Qui enim mortui sumus peccato,
quomodo adhuc vivemus in illo?
</vers>
    <vers num="3"> An ignoratis quia, quicumque
baptizati sumus in Christum Iesum, in mortem ipsius baptizati
sumus?
</vers>
    <vers num="4"> Consepulti ergo sumus cum illo per
baptismum in mortem, ut quemadmodum suscitatus est Christus a
mortuis per gloriam Patris, ita et nos in novitate vitæ
ambulemus.
</vers>
    <vers num="5"> Si enim complantati facti sumus
similitudini mortis eius, sed et resurrectionis erimus;
</vers>
    <vers num="6"> hoc scientes quia vetus homo noster
simul crucifixus est, ut destruatur corpus peccati, ut ultra non
serviamus peccato.
</vers>
    <vers num="7"> Qui enim mortuus est, iustificatus
est a peccato.
</vers>
    <vers num="8"> Si autem mortui sumus cum Christo,
credimus quia simul etiam vivemus cum eo;
</vers>
    <vers num="9"> scientes quod Christus suscitatus ex
mortuis iam non moritur, mors illi ultra non dominatur.
</vers>
    <vers num="10"> Quod enim mortuus est, peccato
mortuus est semel; quod autem vivit, vivit Deo.
</vers>
    <vers num="11"> Ita et vos existimate vos mortuos
quidem esse peccato, viventes autem Deo in Christo Iesu.
</vers>
    <vers num="12"> Non ergo regnet peccatum in vestro
mortali corpore, ut obœdiatis concupiscentiis eius,
</vers>
    <vers num="13"> neque exhibeatis membra vestra arma
iniustitiæ peccato, sed exhibete vos Deo tamquam ex mortuis
viventes et membra vestra arma iustitiæ Deo.
</vers>
    <vers num="14"> Peccatum enim vobis non dominabitur;
non enim sub lege estis sed sub gratia.
</vers>
    <vers num="15"> Quid ergo? Peccabimus, quoniam non
sumus sub lege sed sub gratia? Absit!
</vers>
    <vers num="16"> Nescitis quoniam, cui exhibetis vos
servos ad obœdientiam, servi estis eius, cui obœditis, sive
peccati ad mortem, sive obœditionis ad iustitiam?
</vers>
    <vers num="17"> Gratias autem Deo quod fuistis servi
peccati, obœdistis autem ex corde in eam formam doctrinæ, in quam
traditi estis,
</vers>
    <vers num="18"> liberati autem a peccato servi facti
estis iustitiæ.
</vers>
    <vers num="19"> Humanum dico propter infirmitatem
carnis vestræ. Sicut enim exhibuistis membra vestra servientia
immunditiæ et iniquitati ad iniquitatem, ita nunc exhibete membra
vestra servientia iustitiæ ad sanctificationem.
</vers>
    <vers num="20"> Cum enim servi essetis peccati,
liberi eratis iustitiæ.
</vers>
    <vers num="21"> Quem ergo fructum habebatis tunc, in
quibus nunc erubescitis? Nam finis illorum mors!
</vers>
    <vers num="22"> Nunc vero liberati a peccato, servi
autem facti Deo, habetis fructum vestrum in sanctificationem, finem
vero vitam æternam!
</vers>
    <vers num="23"> Stipendia enim peccati mors, donum
autem Dei vita æterna in Christo Iesu Domino nostro.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> An ignoratis, fratres —
scientibus enim legem loquor — quia lex in homine dominatur,
quanto tempore vivit?
</vers>
    <vers num="2"> Nam quæ sub viro est mulier, viventi
viro alligata est lege; si autem mortuus fuerit vir, soluta est a
lege viri.
</vers>
    <vers num="3"> Igitur, vivente viro, vocabitur
adultera, si fuerit alterius viri; si autem mortuus fuerit vir,
libera est a lege, ut non sit adultera, si fuerit alterius
viri.
</vers>
    <vers num="4"> Itaque, fratres mei, et vos
mortificati estis legi per corpus Christi, ut sitis alterius, eius
qui ex mortuis suscitatus est, ut fructificaremus Deo.
</vers>
    <vers num="5"> Cum enim essemus in carne, passiones
peccatorum, quæ per legem sunt, operabantur in membris nostris, ut
fructificarent morti;
</vers>
    <vers num="6"> nunc autem soluti sumus a lege,
mortui ei, in qua detinebamur, ita ut serviamus in novitate
Spiritus et non in vetustate litteræ.
</vers>
    <vers num="7"> Quid ergo dicemus? Lex peccatum est?
Absit! Sed peccatum non cognovi, nisi per legem; nam
concupiscentiam nescirem, nisi lex diceret: « Non
concupisces ».
</vers>
    <vers num="8"> Occasione autem accepta, peccatum per
mandatum operatum est in me omnem concupiscentiam; sine lege enim
peccatum mortuum erat.
</vers>
    <vers num="9"> Ego autem vivebam sine lege
aliquando; sed, cum venisset mandatum, peccatum revixit,
</vers>
    <vers num="10"> ego autem mortuus sum; et inventum
est mihi mandatum, quod erat ad vitam, hoc esse ad mortem;
</vers>
    <vers num="11"> nam peccatum, occasione accepta, per
mandatum seduxit me et per illud occidit.
</vers>
    <vers num="12"> Itaque lex quidem sancta, et
mandatum sanctum et iustum et bonum.
</vers>
    <vers num="13"> Quod ergo bonum est, mihi factum est
mors? Absit! Sed peccatum, ut appareat peccatum, per bonum mihi
operatum est mortem; ut fiat supra modum peccans peccatum per
mandatum.
</vers>
    <vers num="14"> Scimus enim quod lex spiritalis est;
ego autem carnalis sum, venumdatus sub peccato.
</vers>
    <vers num="15"> Quod enim operor, non intellego; non
enim, quod volo, hoc ago, sed quod odi, illud facio.
</vers>
    <vers num="16"> Si autem, quod nolo, illud facio,
consentio legi quoniam bona.
</vers>
    <vers num="17"> Nunc autem iam non ego operor illud,
sed, quod habitat in me, peccatum.
</vers>
    <vers num="18"> Scio enim quia non habitat in me,
hoc est in carne mea, bonum; nam velle adiacet mihi, operari autem
bonum, non!
</vers>
    <vers num="19"> Non enim, quod volo bonum, facio,
sed, quod nolo malum, hoc ago.
</vers>
    <vers num="20"> Si autem, quod nolo, illud facio,
iam non ego operor illud, sed, quod habitat in me, peccatum.
</vers>
    <vers num="21"> Invenio igitur hanc legem volenti
mihi facere bonum, quoniam mihi malum adiacet.
</vers>
    <vers num="22"> Condelector enim legi Dei secundum
interiorem hominem;
</vers>
    <vers num="23"> video autem aliam legem in membris
meis repugnantem legi mentis meæ et captivantem me in lege
peccati, quæ est in membris meis.
</vers>
    <vers num="24"> Infelix ego homo! Quis me liberabit
de corpore mortis huius?
</vers>
    <vers num="25"> Gratias autem Deo per Iesum Christum
Dominum nostrum! Igitur ego ipse mente servio legi Dei, carne autem
legi peccati.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Nihil ergo nunc damnationis est
his, qui sunt in Christo Iesu;
</vers>
    <vers num="2"> lex enim Spiritus vitæ in Christo
Iesu liberavit te a lege peccati et mortis.
</vers>
    <vers num="3"> Nam, quod impossibile erat legi, in
quo infirmabatur per carnem, Deus Filium suum mittens in
similitudine carnis peccati et pro peccato, damnavit peccatum in
carne,
</vers>
    <vers num="4"> ut iustitia legis impleretur in
nobis, qui non secundum carnem ambulamus sed secundum Spiritum.
</vers>
    <vers num="5"> Qui enim secundum carnem sunt, quæ
carnis sunt, sapiunt; qui vero secundum Spiritum, quæ sunt
Spiritus.
</vers>
    <vers num="6"> Nam sapientia carnis mors, sapientia
autem Spiritus vita et pax;
</vers>
    <vers num="7"> quoniam sapientia carnis inimicitia
est in Deum, legi enim Dei non subicitur nec enim potest.
</vers>
    <vers num="8"> Qui autem in carne sunt, Deo placere
non possunt.
</vers>
    <vers num="9"> Vos autem in carne non estis sed in
Spiritu, si tamen Spiritus Dei habitat in vobis. Si quis autem
Spiritum Christi non habet, hic non est eius.
</vers>
    <vers num="10"> Si autem Christus in vobis est,
corpus quidem mortuum est propter peccatum, Spiritus vero vita
propter iustitiam.
</vers>
    <vers num="11"> Quod si Spiritus eius, qui
suscitavit Iesum a mortuis, habitat in vobis, qui suscitavit
Christum a mortuis vivificabit et mortalia corpora vestra per
inhabitantem Spiritum suum in vobis.
</vers>
    <vers num="12"> Ergo, fratres, debitores sumus non
carni, ut secundum carnem vivamus.
</vers>
    <vers num="13"> Si enim secundum carnem vixeritis,
moriemini; si autem Spiritu opera corporis mortificatis,
vivetis.
</vers>
    <vers num="14"> Quicumque enim Spiritu Dei aguntur,
hi filii Dei sunt.
</vers>
    <vers num="15"> Non enim accepistis spiritum
servitutis iterum in timorem, sed accepistis Spiritum adoptionis
filiorum, in quo clamamus: « Abba,
Pater! ».
</vers>
    <vers num="16"> Ipse Spiritus testimonium reddit una
cum spiritu nostro, quod sumus filii Dei.
</vers>
    <vers num="17"> Si autem filii, et heredes: heredes
quidem Dei, coheredes autem Christi, si tamen compatimur, ut et
conglorificemur.
</vers>
    <vers num="18"> Existimo enim quod non sunt
condignæ passiones huius temporis ad futuram gloriam, quæ
revelanda est in nobis.
</vers>
    <vers num="19"> Nam exspectatio creaturæ
revelationem filiorum Dei exspectat;
</vers>
    <vers num="20"> vanitati enim creatura subiecta est,
non volens sed propter eum, qui subiecit, in spem,
</vers>
    <vers num="21"> quia et ipsa creatura liberabitur a
servitute corruptionis in libertatem gloriæ filiorum Dei.
</vers>
    <vers num="22"> Scimus enim quod omnis creatura
congemiscit et comparturit usque adhuc;
</vers>
    <vers num="23"> non solum autem, sed et nos ipsi
primitias Spiritus habentes, et ipsi intra nos gemimus adoptionem
filiorum exspectantes, redemptionem corporis nostri.
</vers>
    <vers num="24"> Spe enim salvi facti sumus; spes
autem, quæ videtur, non est spes; nam, quod videt, quis
sperat?
</vers>
    <vers num="25"> Si autem, quod non videmus,
speramus, per patientiam exspectamus.
</vers>
    <vers num="26"> Similiter autem et Spiritus adiuvat
infirmitatem nostram; nam quid oremus, sicut oportet, nescimus, sed
ipse Spiritus interpellat gemitibus inenarrabilibus;
</vers>
    <vers num="27"> qui autem scrutatur corda, scit quid
desideret Spiritus, quia secundum Deum postulat pro sanctis.
</vers>
    <vers num="28"> Scimus autem quoniam diligentibus
Deum omnia cooperantur in bonum, his, qui secundum propositum
vocati sunt.
</vers>
    <vers num="29"> Nam, quos præscivit, et
prædestinavit conformes fieri imaginis Filii eius, ut sit ipse
primogenitus in multis fratribus;
</vers>
    <vers num="30"> quos autem prædestinavit, hos et
vocavit; et quos vocavit, hos et iustificavit; quos autem
iustificavit, illos et glorificavit.
</vers>
    <vers num="31"> Quid ergo dicemus ad hæc? Si Deus
pro nobis, quis contra nos?
</vers>
    <vers num="32"> Qui Filio suo non pepercit, sed pro
nobis omnibus tradidit illum, quomodo non etiam cum illo omnia
nobis donabit?
</vers>
    <vers num="33"> Quis accusabit adversus electos Dei?
Deus, qui iustificat?
</vers>
    <vers num="34"> Quis est qui condemnet? Christus
Iesus, qui mortuus est, immo qui suscitatus est, qui et est ad
dexteram Dei, qui etiam interpellat pro nobis?
</vers>
    <vers num="35"> Quis nos separabit a caritate
Christi? Tribulatio an angustia an persecutio an fames an nuditas
an periculum an gladius?
</vers>
    <vers num="36"> Sicut scriptum est:
« Propter te mortificamur tota die,
æstimati sumus ut oves occisionis ».
</vers>
    <vers num="37"> Sed in his omnibus supervincimus per
eum, qui dilexit nos.
</vers>
    <vers num="38"> Certus sum enim quia neque mors
neque vita neque angeli neque principatus neque instantia neque
futura neque virtutes
</vers>
    <vers num="39"> neque altitudo neque profundum neque
alia quælibet creatura poterit nos separare a caritate Dei, quæ
est in Christo Iesu Domino nostro.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Veritatem dico in Christo, non
mentior, testimonium mihi perhibente conscientia mea in Spiritu
Sancto,
</vers>
    <vers num="2"> quoniam tristitia est mihi magna, et
continuus dolor cordi meo.
</vers>
    <vers num="3"> Optarem enim ipse ego anathema esse a
Christo pro fratribus meis, cognatis meis secundum carnem,
</vers>
    <vers num="4"> qui sunt Israelitæ, quorum adoptio
est filiorum et gloria et testamenta et legislatio et cultus et
promissiones,
</vers>
    <vers num="5"> quorum sunt patres, et ex quibus
Christus secundum carnem: qui est super omnia Deus benedictus in
sæcula. Amen.
</vers>
    <vers num="6"> Non autem quod exciderit verbum Dei.
Non enim omnes, qui ex Israel, hi sunt Israel;
</vers>
    <vers num="7"> neque quia semen sunt Abrahæ, omnes
filii, sed: « In Isaac vocabitur tibi
semen ».
</vers>
    <vers num="8"> Id est, non qui filii carnis, hi
filii Dei, sed qui filii sunt promissionis, æstimantur semen;
</vers>
    <vers num="9"> promissionis enim verbum hoc est:
« Secundum hoc tempus veniam, et erit Saræ
filius ».
</vers>
    <vers num="10"> Non solum autem, sed et Rebecca ex
uno concubitum habens, Isaac patre nostro;
</vers>
    <vers num="11"> cum enim nondum nati fuissent aut
aliquid egissent bonum aut malum, ut secundum electionem propositum
Dei maneret,
</vers>
    <vers num="12"> non ex operibus sed ex vocante
dictum est ei: « Maior serviet minori »;
</vers>
    <vers num="13"> sicut scriptum est:
« Iacob dilexi, Esau autem odio habui ».
</vers>
    <vers num="14"> Quid ergo dicemus? Numquid
iniustitia apud Deum? Absit!
</vers>
    <vers num="15"> Moysi enim dicit:
« Miserebor, cuius misereor, et misericordiam præstabo,
cui misericordiam præsto ».
</vers>
    <vers num="16"> Igitur non volentis neque currentis
sed miserentis Dei.
</vers>
    <vers num="17"> Dicit enim Scriptura pharaoni:
« In hoc ipsum excitavi te, ut ostendam in te virtutem
meam, et ut annuntietur nomen meum in universa
terra ».
</vers>
    <vers num="18"> Ergo, cuius vult, miseretur et, quem
vult, indurat.
</vers>
    <vers num="19"> Dices itaque mihi: « Quid
ergo adhuc queritur? Voluntati enim eius quis
restitit? ».
</vers>
    <vers num="20"> O homo, sed tu quis es, qui
respondeas Deo? Numquid dicet figmentum ei, qui se finxit:
« Quid me fecisti sic? ».
</vers>
    <vers num="21"> An non habet potestatem figulus luti
ex eadem massa facere aliud quidem vas in honorem, aliud vero in
ignominiam?
</vers>
    <vers num="22"> Quod si volens Deus ostendere iram
et notam facere potentiam suam, sustinuit in multa patientia vasa
iræ aptata in interitum;
</vers>
    <vers num="23"> et ut ostenderet divitias gloriæ
suæ in vasa misericordiæ, quæ præparavit in gloriam,
</vers>
    <vers num="24"> quos et vocavit nos non solum ex
Iudæis sed etiam ex gentibus?
</vers>
    <vers num="25"> Sicut et in Osee dicit:
« Vocabo Non plebem meam Plebem meam
et Non dilectam Dilectam.
</vers>
    <vers num="26"> Et erit: in loco, ubi dictum est
eis:
«Non plebs mea vos»,
ibi vocabuntur Filii Dei vivi ».
</vers>
    <vers num="27"> Isaias autem clamat pro Israel:
« Si fuerit numerus filiorum Israel tamquam arena maris,
reliquiæ salvæ fient.
</vers>
    <vers num="28"> Verbum enim consummans et brevians
faciet Dominus super terram ».
</vers>
    <vers num="29"> Et sicut prædixit Isaias:
« Nisi Dominus Sabaoth reliquisset nobis semen,
sicut Sodoma facti essemus
et sicut Gomorra similes fuissemus ».
</vers>
    <vers num="30"> Quid ergo dicemus? Quod gentes, quæ
non sectabantur iustitiam, apprehenderunt iustitiam, iustitiam
autem, quæ ex fide est;
</vers>
    <vers num="31"> Israel vero sectans legem iustitiæ
in legem non pervenit.
</vers>
    <vers num="32"> Quare? Quia non ex fide sed quasi ex
operibus; offenderunt in lapidem offensionis,
</vers>
    <vers num="33"> sicut scriptum est:
« Ecce pono in Sion lapidem offensionis et petram
scandali;
et, qui credit in eo, non confundetur ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Fratres, voluntas quidem cordis
mei et obsecratio ad Deum pro illis in salutem.
</vers>
    <vers num="2"> Testimonium enim perhibeo illis quod
æmulationem Dei habent sed non secundum scientiam;
</vers>
    <vers num="3"> ignorantes enim Dei iustitiam et suam
iustitiam quærentes statuere, iustitiæ Dei non sunt subiecti;
</vers>
    <vers num="4"> finis enim legis Christus ad
iustitiam omni credenti.
</vers>
    <vers num="5"> Moyses enim scribit de iustitia, quæ
ex lege est: « Qui fecerit homo, vivet in
eis ».
</vers>
    <vers num="6"> Quæ autem ex fide est iustitia, sic
dicit: « Ne dixeris in corde tuo: Quis ascendet in
cælum?», id est Christum deducere;
</vers>
    <vers num="7"> aut: « Quis descendet in
abyssum? », hoc est Christum ex mortuis revocare.
</vers>
    <vers num="8"> Sed quid dicit? « Prope te
est verbum, in ore tuo et in corde tuo »; hoc est verbum
fidei, quod prædicamus.
</vers>
    <vers num="9"> Quia si confitearis in ore tuo:
« Dominum Iesum! », et in corde tuo
credideris quod Deus illum excitavit ex mortuis, salvus eris.
</vers>
    <vers num="10"> Corde enim creditur ad iustitiam,
ore autem confessio fit in salutem.
</vers>
    <vers num="11"> Dicit enim Scriptura:
« Omnis, qui credit in illo, non
confundetur ».
</vers>
    <vers num="12"> Non enim est distinctio Iudæi et
Græci, nam idem Dominus omnium, dives in omnes, qui invocant
illum:
</vers>
    <vers num="13"> Omnis enim, quicumque invocaverit
nomen Domini, salvus erit.
</vers>
    <vers num="14"> Quomodo ergo invocabunt, in quem non
crediderunt? Aut quomodo credent ei, quem non audierunt? Quomodo
autem audient sine prædicante?
</vers>
    <vers num="15"> Quomodo vero prædicabunt nisi
mittantur? Sicut scriptum est:
« Quam speciosi pedes evangelizantium
bona ».
</vers>
    <vers num="16"> Sed non omnes obœdierunt evangelio;
Isaias enim dicit:
« Domine, quis credidit auditui
nostro? ».
</vers>
    <vers num="17"> Ergo fides ex auditu, auditus autem
per verbum Christi.
</vers>
    <vers num="18"> Sed dico: Numquid non audierunt?
Quin immo,
in omnem terram exiit sonus eorum,
et in fines orbis terræ verba eorum.
</vers>
    <vers num="19"> Sed dico: Numquid Israel non
cognovit? Primus Moyses dicit:
« Ego ad æmulationem vos adducam per Non gentem:
per gentem insipientem ad iram vos provocabo ».
</vers>
    <vers num="20"> Isaias autem audet et dicit:
« Inventus sum in non quærentibus me; palam apparui
his, qui me non interrogabant ».
</vers>
    <vers num="21"> Ad Israel autem dicit:
« Tota die expandi manus meas ad populum non credentem
et contradicentem ».</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Dico ergo: Numquid repulit Deus
populum suum? Absit! Nam et ego Israelita sum, ex semine Abraham,
tribu Beniamin.
</vers>
    <vers num="2"> Non reppulit Deus plebem suam, quam
præscivit. An nescitis in Elia quid dicit Scriptura? Quemadmodum
interpellat Deum adversus Israel:
</vers>
    <vers num="3"> « Domine, prophetas tuos
occiderunt, altaria tua suffoderunt, et ego relictus sum solus, et
quærunt animam meam ».
</vers>
    <vers num="4"> Sed quid dicit illi responsum
divinum?
« Reliqui mihi septem milia virorum, qui non curvaverunt
genu Baal ».
</vers>
    <vers num="5"> Sic ergo et in hoc tempore reliquiæ
secundum electionem gratiæ factæ sunt. 6 Si autem gratia, iam non
ex operibus, alioquin gratia iam non est gratia.
</vers>
    <vers num="7"> Quid ergo? Quod quærit Israel, hoc
non est consecutus, electio autem consecuta est; ceteri vero
excæcati sunt,
</vers>
    <vers num="8"> sicut scriptum est:
« Dedit illis Deus spiritum soporis,
oculos, ut non videant,
et aures, ut non audiant,
usque in hodiernum diem ».
</vers>
    <vers num="9"> Et David dicit:
« Fiat mensa eorum in laqueum et in captionem
et in scandalum et in retributionem illis.
</vers>
    <vers num="10"> Obscurentur oculi eorum, ne
videant,
et dorsum illorum semper incurva! ».
</vers>
    <vers num="11"> Dico ergo: Numquid sic offenderunt,
ut caderent? Absit! Sed illorum casu salus gentibus, ut illi ad
æmulationem adducantur.
</vers>
    <vers num="12"> Quod si casus illorum divitiæ sunt
mundi, et deminutio eorum divitiæ gentium, quanto magis plenitudo
eorum!
</vers>
    <vers num="13"> Vobis autem dico gentibus: Quantum
quidem ego sum gentium apostolus, ministerium meum honorifico,
</vers>
    <vers num="14"> si quo modo ad æmulandum provocem
carnem meam et salvos faciam aliquos ex illis.
</vers>
    <vers num="15"> Si enim amissio eorum reconciliatio
est mundi, quæ assumptio, nisi vita ex mortuis?
</vers>
    <vers num="16"> Quod si primitiæ sanctæ sunt, et
massa; et si radix sancta, et rami.
</vers>
    <vers num="17"> Quod si aliqui ex ramis fracti sunt,
tu autem, cum oleaster esses, insertus es in illis et consocius
radicis pinguedinis olivæ factus es,
</vers>
    <vers num="18"> noli gloriari adversus ramos; quod
si gloriaris, non tu radicem portas, sed radix te.
</vers>
    <vers num="19"> Dices ergo: « Fracti sunt
rami, ut ego inserar ».
</vers>
    <vers num="20"> Bene; incredulitate fracti sunt, tu
autem fide stas. Noli altum sapere, sed time:
</vers>
    <vers num="21"> si enim Deus naturalibus ramis non
pepercit, ne forte nec tibi parcat.
</vers>
    <vers num="22"> Vide ergo bonitatem et severitatem
Dei: in eos quidem, qui ceciderunt, severitatem; in te autem
bonitatem Dei, si permanseris in bonitate, alioquin et tu
excideris.
</vers>
    <vers num="23"> Sed et illi, si non permanserint in
incredulitate, inserentur; potens est enim Deus iterum inserere
illos!
</vers>
    <vers num="24"> Nam si tu ex naturali excisus es
oleastro et contra naturam insertus es in bonam olivam, quanto
magis hi, qui secundum naturam sunt, inserentur suæ olivæ.
</vers>
    <vers num="25"> Nolo enim vos ignorare, fratres,
mysterium hoc, ut non sitis vobis ipsis sapientes, quia cæcitas ex
parte contigit in Israel, donec plenitudo gentium intraret,
</vers>
    <vers num="26"> et sic omnis Israel salvus fiet,
sicut scriptum est:
« Veniet ex Sion, qui eripiat,
avertet impietates ab Iacob;
</vers>
    <vers num="27"> et hoc illis a me testamentum,
cum abstulero peccata eorum ».
</vers>
    <vers num="28"> Secundum evangelium quidem inimici
propter vos, secundum electionem autem carissimi propter
patres;
</vers>
    <vers num="29"> sine pænitentia enim sunt dona et
vocatio Dei!
</vers>
    <vers num="30"> Sicut enim aliquando vos non
credidistis Deo, nunc autem misericordiam consecuti estis propter
illorum incredulitatem,
</vers>
    <vers num="31"> ita et isti nunc non crediderunt
propter vestram misericordiam, ut et ipsi nunc misericordiam
consequantur.
</vers>
    <vers num="32"> Conclusit enim Deus omnes in
incredulitatem, ut omnium misereatur!
</vers>
    <vers num="33"> O altitudo divitiarum et sapientiæ
et scientiæ Dei! Quam incomprehensibilia sunt iudicia eius, et
investigabiles viæ eius!
</vers>
    <vers num="34"> Quis enim cognovit sensum
Domini?
Aut quis consiliarius eius fuit?
</vers>
    <vers num="35"> Aut quis prior dedit illi,
et retribuetur ei?
</vers>
    <vers num="36"> Quoniam ex ipso et per ipsum et in
ipsum omnia. Ipsi gloria in sæcula. Amen.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Obsecro itaque vos, fratres, per
misericordiam Dei, ut exhibeatis corpora vestra hostiam viventem,
sanctam, Deo placentem, rationabile obsequium vestrum;
</vers>
    <vers num="2"> et nolite conformari huic sæculo,
sed transformamini renovatione mentis, ut probetis quid sit
voluntas Dei, quid bonum et bene placens et perfectum.
</vers>
    <vers num="3"> Dico enim per gratiam, quæ data est
mihi, omnibus, qui sunt inter vos, non altius sapere quam oportet
sapere, sed sapere ad sobrietatem, unicuique sicut Deus divisit
mensuram fidei.
</vers>
    <vers num="4"> Sicut enim in uno corpore multa
membra habemus, omnia autem membra non eundem actum habent,
</vers>
    <vers num="5"> ita multi unum corpus sumus in
Christo, singuli autem alter alterius membra.
</vers>
    <vers num="6"> Habentes autem donationes secundum
gratiam, quæ data est nobis, differentes: sive prophetiam,
secundum rationem fidei;
</vers>
    <vers num="7"> sive ministerium, in ministrando;
sive qui docet, in doctrina;
</vers>
    <vers num="8"> sive qui exhortatur, in exhortando;
qui tribuit, in simplicitate; qui præest, in sollicitudine; qui
miseretur, in hilaritate.
</vers>
    <vers num="9"> Dilectio sine simulatione. Odientes
malum, adhærentes bono;
</vers>
    <vers num="10"> caritate fraternitatis invicem
diligentes, honore invicem prævenientes,
</vers>
    <vers num="11"> sollicitudine non pigri, spiritu
ferventes, Domino servientes,
</vers>
    <vers num="12"> spe gaudentes, in tribulatione
patientes, orationi instantes,
</vers>
    <vers num="13"> necessitatibus sanctorum
communicantes, hospitalitatem sectantes.
</vers>
    <vers num="14"> Benedicite persequentibus;
benedicite et nolite maledicere!
</vers>
    <vers num="15"> Gaudere cum gaudentibus, flere cum
flentibus.
</vers>
    <vers num="16"> Idipsum invicem sentientes, non alta
sapientes, sed humilibus consentientes. Nolite esse prudentes apud
vosmetipsos.
</vers>
    <vers num="17"> Nulli malum pro malo reddentes;
providentes bona coram omnibus hominibus;
</vers>
    <vers num="18"> si fieri potest, quod ex vobis est,
cum omnibus hominibus pacem habentes;
</vers>
    <vers num="19"> non vosmetipsos vindicantes,
carissimi, sed date locum iræ, scriptum est enim:
« Mihi vindicta, ego retribuam », dicit
Dominus.
</vers>
    <vers num="20"> Sed si esurierit inimicus tuus, ciba
illum; si sitit, potum da illi. Hoc enim faciens, carbones ignis
congeres super caput eius.
</vers>
    <vers num="21"> Noli vinci a malo, sed vince in bono
malum.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Omnis anima potestatibus
sublimioribus subdita sit. Non est enim potestas nisi a Deo; quæ
autem sunt, a Deo ordinatæ sunt.
</vers>
    <vers num="2"> Itaque, qui resistit potestati, Dei
ordinationi resistit; qui autem resistunt ipsi, sibi damnationem
acquirent.
</vers>
    <vers num="3"> Nam principes non sunt timori bono
operi sed malo. Vis autem non timere potestatem? Bonum fac, et
habebis laudem ex illa;
</vers>
    <vers num="4"> Dei enim ministra est tibi in bonum.
Si autem malum feceris, time; non enim sine causa gladium portat;
Dei enim ministra est, vindex in iram ei, qui malum agit.
</vers>
    <vers num="5"> Ideo necesse est subditos esse, non
solum propter iram sed et propter conscientiam.
</vers>
    <vers num="6"> Ideo enim et tributa præstatis;
ministri enim Dei sunt in hoc ipsum instantes.
</vers>
    <vers num="7"> Reddite omnibus debita: cui tributum
tributum, cui vectigal vectigal, cui timorem timorem, cui honorem
honorem.
</vers>
    <vers num="8"> Nemini quidquam debeatis, nisi ut
invicem diligatis: qui enim diligit proximum, legem implevit.
</vers>
    <vers num="9"> Nam: Non adulterabis, Non occides,
Non furaberis, Non concupisces, et si quod est aliud mandatum, in
hoc verbo recapitulatur: Diliges proximum tuum tamquam teipsum.
</vers>
    <vers num="10"> Dilectio proximo malum non operatur;
plenitudo ergo legis est dilectio.
</vers>
    <vers num="11"> Et hoc scientes tempus, quia hora
est iam vos de somno surgere; nunc enim propior est nobis salus
quam cum credidimus.
</vers>
    <vers num="12"> Nox processit, dies autem
appropiavit. Abiciamus ergo opera tenebrarum et induamur arma
lucis.
</vers>
    <vers num="13"> Sicut in die honeste ambulemus: non
in comissationibus et ebrietatibus, non in cubilibus et
impudicitiis, non in contentione et æmulatione;
</vers>
    <vers num="14"> sed induite Dominum Iesum Christum
et carnis curam ne feceritis in concupiscentiis.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Infirmum autem in fide assumite,
non in disceptationibus cogitationum.
</vers>
    <vers num="2"> Alius enim credit manducare omnia;
qui autem infirmus est, holus manducat.
</vers>
    <vers num="3"> Is qui manducat, non manducantem non
spernat; et, qui non manducat, manducantem non iudicet, Deus enim
illum assumpsit.
</vers>
    <vers num="4"> Tu quis es, qui iudices alienum
servum? Suo domino stat aut cadit; stabit autem, potens est enim
Dominus statuere illum.
</vers>
    <vers num="5"> Nam alius iudicat inter diem et diem,
alius iudicat omnem diem; unusquisque in suo sensu abundet.
</vers>
    <vers num="6"> Qui sapit diem, Domino sapit; et, qui
manducat, Domino manducat, gratias enim agit Deo; et, qui non
manducat, Domino non manducat et gratias agit Deo.
</vers>
    <vers num="7"> Nemo enim nostrum sibi vivit, et nemo
sibi moritur; 8 sive enim vivimus, Domino vivimus, sive morimur,
Domino morimur. Sive ergo vivimus, sive morimur, Domini sumus.
</vers>
    <vers num="9"> In hoc enim Christus et mortuus est
et vixit, ut et mortuorum et vivorum dominetur.
</vers>
    <vers num="10"> Tu autem, quid iudicas fratrem tuum?
Aut tu, quare spernis fratrem tuum? Omnes enim stabimus ante
tribunal Dei;
</vers>
    <vers num="11"> scriptum est enim:
« Vivo ego, dicit Dominus,
mihi flectetur omne genu,
et omnis lingua confitebitur Deo ».
</vers>
    <vers num="12"> Itaque unusquisque nostrum pro se
rationem reddet Deo.
</vers>
    <vers num="13"> Non ergo amplius invicem iudicemus,
sed hoc iudicate magis, ne ponatis offendiculum fratri vel
scandalum.
</vers>
    <vers num="14"> Scio et certus sum in Domino Iesu,
quia nihil commune per seipsum, nisi ei, qui existimat quid commune
esse, illi commune est.
</vers>
    <vers num="15"> Si enim propter cibum frater tuus
contristatur, iam non secundum caritatem ambulas. Noli cibo tuo
illum perdere, pro quo Christus mortuus est!
</vers>
    <vers num="16"> Non ergo blasphemetur bonum
vestrum!
</vers>
    <vers num="17"> Non est enim regnum Dei esca et
potus, sed iustitia et pax et gaudium in Spiritu Sancto;
</vers>
    <vers num="18"> qui enim in hoc servit Christo,
placet Deo et probatus est hominibus.
</vers>
    <vers num="19"> Itaque, quæ pacis sunt, sectemur et
quæ ædificationis sunt in invicem.
</vers>
    <vers num="20"> Noli propter escam destruere opus
Dei! Omnia quidem munda sunt, sed malum est homini, qui per
offendiculum manducat.
</vers>
    <vers num="21"> Bonum est non manducare carnem et
non bibere vinum neque id, in quo frater tuus offendit.
</vers>
    <vers num="22"> Tu, quam fidem habes, penes
temetipsum habe coram Deo. Beatus, qui non iudicat semetipsum in eo
quod probat.
</vers>
    <vers num="23"> Qui autem discernit si manducaverit,
damnatus est, quia non ex fide; omne autem, quod non ex fide,
peccatum est.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Debemus autem nos firmiores
imbecillitates infirmorum sustinere et non nobis placere.
</vers>
    <vers num="2"> Unusquisque nostrum proximo placeat
in bonum ad ædificationem;
</vers>
    <vers num="3"> etenim Christus non sibi placuit, sed
sicut scriptum est: « Improperia improperantium tibi
ceciderunt super me ».
</vers>
    <vers num="4"> Quæcumque enim antea scripta sunt,
ad nostram doctrinam scripta sunt, ut per patientiam et
consolationem Scripturarum spem habeamus.
</vers>
    <vers num="5"> Deus autem patientiæ et solacii det
vobis idipsum sapere in alterutrum secundum Christum Iesum,
</vers>
    <vers num="6"> ut unanimes uno ore glorificetis Deum
et Patrem Domini nostri Iesu Christi.
</vers>
    <vers num="7"> Propter quod suscipite invicem, sicut
et Christus suscepit vos, in gloriam Dei.
</vers>
    <vers num="8"> Dico enim Christum ministrum fuisse
circumcisionis propter veritatem Dei ad confirmandas promissiones
patrum;
</vers>
    <vers num="9"> gentes autem propter misericordiam
glorificare Deum, sicut scriptum est:
« Propter hoc confitebor tibi in gentibus et nomini tuo
cantabo ».
</vers>
    <vers num="10"> Et iterum dicit:
« Lætamini, gentes, cum plebe eius ».
</vers>
    <vers num="11"> Et iterum:
« Laudate, omnes gentes, Dominum,
et magnificent eum omnes populi ».
</vers>
    <vers num="12"> Et rursus Isaias ait:
« Erit radix Iesse,
et qui exsurget regere gentes:
in eo gentes sperabunt ».
</vers>
    <vers num="13"> Deus autem spei repleat vos omni
gaudio et pace in credendo, ut abundetis in spe in virtute Spiritus
Sancti.
</vers>
    <vers num="14"> Certus sum autem, fratres mei, et
ego ipse de vobis, quoniam et ipsi pleni estis bonitate, repleti
omni scientia, ita ut possitis et alterutrum monere.
</vers>
    <vers num="15"> Audacius autem scripsi vobis ex
parte, tamquam in memoriam vos reducens propter gratiam, quæ data
est mihi a Deo,
</vers>
    <vers num="16"> ut sim minister Christi Iesu ad
gentes, consecrans evangelium Dei, ut fiat oblatio gentium accepta,
sanctificata in Spiritu Sancto.
</vers>
    <vers num="17"> Habeo igitur gloriationem in Christo
Iesu ad Deum;
</vers>
    <vers num="18"> non enim audebo aliquid loqui eorum,
quæ per me non effecit Christus in obœdientiam gentium, verbo et
factis,
</vers>
    <vers num="19"> in virtute signorum et prodigiorum,
in virtute Spiritus, ita ut ab Ierusalem et per circuitum usque in
Illyricum repleverim evangelium Christi,
</vers>
    <vers num="20"> sic autem contendens prædicare
evangelium, non ubi nominatus est Christus, ne super alienum
fundamentum ædificarem,
</vers>
    <vers num="21"> sed sicut scriptum est:
« Quibus non est annuntiatum de eo, videbunt;
et, qui non audierunt, intellegent ».
</vers>
    <vers num="22"> Propter quod et impediebar plurimum
venire ad vos;
</vers>
    <vers num="23"> nunc vero ulterius locum non habens
in his regionibus, cupiditatem autem habens veniendi ad vos ex
multis iam annis,
</vers>
    <vers num="24"> cum in Hispaniam proficisci cœpero,
spero enim quod præteriens videam vos et a vobis deducar illuc, si
vobis primum ex parte fruitus fuero.
</vers>
    <vers num="25"> Nunc autem proficiscor in Ierusalem
ministrare sanctis;
</vers>
    <vers num="26"> probaverunt enim Macedonia et Achaia
communicationem aliquam facere in pauperes sanctorum, qui sunt in
Ierusalem.
</vers>
    <vers num="27"> Placuit enim eis, et debitores sunt
eorum; nam si spiritalibus eorum communicaverunt gentes, debent et
in carnalibus ministrare eis.
</vers>
    <vers num="28"> Hoc igitur cum consummavero et
assignavero eis fructum hunc, proficiscar per vos in Hispaniam;
</vers>
    <vers num="29"> scio autem quoniam veniens ad vos,
in abundantia benedictionis Christi veniam.
</vers>
    <vers num="30"> Obsecro autem vos, fratres, per
Dominum nostrum Iesum Christum et per caritatem Spiritus, ut
concertemini mecum in orationibus pro me ad Deum,
</vers>
    <vers num="31"> ut liberer ab infidelibus, qui sunt
in Iudæa, et ministerium meum pro Ierusalem acceptum sit
sanctis,
</vers>
    <vers num="32"> ut veniens ad vos in gaudio per
voluntatem Dei refrigerer vobiscum.
</vers>
    <vers num="33"> Deus autem pacis sit cum omnibus
vobis. Amen.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Commendo autem vobis Phœbem
sororem nostram, quæ est ministra ecclesiæ, quæ est
Cenchreis,
</vers>
    <vers num="2"> ut eam suscipiatis in Domino digne
sanctis et assistatis ei in quocumque negotio vestri indiguerit;
etenim ipsa astitit multis et mihi ipsi.
</vers>
    <vers num="3"> Salutate Priscam et Aquilam adiutores
meos in Christo Iesu,
</vers>
    <vers num="4"> qui pro anima mea suas cervices
supposuerunt, quibus non solus ego gratias ago sed et cunctæ
ecclesiæ gentium;
</vers>
    <vers num="5"> et domesticam eorum ecclesiam.
Salutate Epænetum dilectum mihi, primitias Asiæ in Christo.
</vers>
    <vers num="6"> Salutate Mariam, quæ multum
laboravit in vobis.
</vers>
    <vers num="7"> Salutate Andronicum et Iuniam
cognatos meos et concaptivos meos, qui sunt nobiles in apostolis,
qui et ante me fuerunt in Christo.
</vers>
    <vers num="8"> Salutate Ampliatum dilectissimum mihi
in Domino.
</vers>
    <vers num="9"> Salutate Urbanum adiutorem nostrum in
Christo et Stachyn dilectum meum.
</vers>
    <vers num="10"> Salutate Apellem probatum in
Christo. Salutate eos, qui sunt ex Aristobuli.
</vers>
    <vers num="11"> Salutate Herodionem cognatum meum.
Salutate eos, qui sunt ex Narcissi, qui sunt in Domino.
</vers>
    <vers num="12"> Salutate Tryphænam et Tryphosam,
quæ laborant in Domino. Salutate Persidam carissimam, quæ multum
laboravit in Domino.
</vers>
    <vers num="13"> Salutate Rufum electum in Domino et
matrem eius et meam.
</vers>
    <vers num="14"> Salutate Asyncritum, Phlegonta,
Hermen, Patrobam, Hermam et, qui cum eis sunt, fratres.
</vers>
    <vers num="15"> Salutate Philologum et Iuliam,
Nereum et sororem eius et Olympam et omnes, qui cum eis sunt,
sanctos.
</vers>
    <vers num="16"> Salutate invicem in osculo sancto.
Salutant vos omnes ecclesiæ Christi.
</vers>
    <vers num="17"> Rogo autem vos, fratres, ut
observetis eos, qui dissensiones et offendicula præter doctrinam,
quam vos didicistis, faciunt, et declinate ab illis;
</vers>
    <vers num="18"> huiusmodi enim Domino nostro Christo
non serviunt sed suo ventri, et per dulces sermones et
benedictiones seducunt corda innocentium.
</vers>
    <vers num="19"> Vestra enim obœdientia ad omnes
pervenit; gaudeo igitur in vobis, sed volo vos sapientes esse in
bono et simplices in malo.
</vers>
    <vers num="20"> Deus autem pacis conteret Satanam
sub pedibus vestris velociter.
Gratia Domini nostri Iesu vobiscum.
</vers>
    <vers num="21"> Salutat vos Timotheus adiutor meus
et Lucius et Iason et Sosipater cognati mei.
</vers>
    <vers num="22"> Saluto vos ego Tertius, qui scripsi
epistulam in Domino.
</vers>
    <vers num="23"> Salutat vos Gaius hospes meus et
universæ ecclesiæ. Salutat vos Erastus arcarius civitatis et
Quartus frater.
</vers>
    <vers num="(24) 25"> Ei autem, qui potens est vos
confirmare iuxta evangelium meum et prædicationem Iesu Christi
secundum revelationem mysterii temporibus æternis taciti,
</vers>
    <vers num="26"> manifestati autem nunc, et per
scripturas Prophetarum secundum præceptum æterni Dei ad
obœditionem fidei in cunctis gentibus patefacti,
</vers>
    <vers num="27"> soli sapienti Deo per Iesum
Christum, cui gloria in sæcula. Amen.</vers>
  </cap>
</romanliturgy>
