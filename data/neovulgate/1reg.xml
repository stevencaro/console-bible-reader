<?xml version="1.0" encoding="utf-8"?>
<romanliturgy lingua="la" elibro="1reg">
  <titulum>Liber Primus Regum</titulum>
  <subtitulum>Capitulum 1</subtitulum>
  <cap num="1">
    <vers num="1"> Et rex David senuerat habebatque
ætatis plurimos dies; cumque operiretur vestibus, non
calefiebat.
</vers>
    <vers num="2"> Dixerunt ergo ei servi sui:
« Quæratur domino nostro regi adulescentula virgo et
stet coram rege et curam eius agat dormiatque in sinu tuo et
calefaciat dominum nostrum regem ».
</vers>
    <vers num="3"> Quæsierunt igitur adulescentulam
speciosam in omnibus finibus Israel et invenerunt Abisag Sunamitin
et adduxerunt eam ad regem.
</vers>
    <vers num="4"> Erat autem puella pulchra nimis et
curam agebat regis et ministrabat ei; rex vero non cognovit
eam.
</vers>
    <vers num="5"> Adonias autem filius Haggith
elevabatur dicens: « Ego regnabo! ». Fecitque
sibi currum et equites et quinquaginta viros, qui ante eum
currerent.
</vers>
    <vers num="6"> Nec corripuit eum pater suus
aliquando dicens: « Quare hoc fecisti? ».
Erat autem et ipse pulcher valde, secundus natu post Absalom.
</vers>
    <vers num="7"> Et sermo ei cum Ioab filio Sarviæ et
cum Abiathar sacerdote, qui adiuvabant partes Adoniæ.
</vers>
    <vers num="8"> Sadoc vero sacerdos et Banaias filius
Ioiadæ et Nathan propheta et Semei et Rei et robur exercitus David
non erat cum Adonia.
</vers>
    <vers num="9"> Immolatis ergo Adonias ovibus et
vitulis et pinguibus iuxta lapidem Zoheleth, qui erat vicinus fonti
Rogel, vocavit universos fratres suos filios regis et omnes viros
Iudæ servos regis;
</vers>
    <vers num="10"> Nathan autem prophetam et Banaiam et
robustos quosque et Salomonem fratrem suum non vocavit.
</vers>
    <vers num="11"> Dixit itaque Nathan ad Bethsabee
matrem Salomonis: « Num audisti quod regnaverit Adonias
filius Haggith, et dominus noster David hoc ignorat?
</vers>
    <vers num="12"> Nunc ergo veni, accipe a me
consilium et salva animam tuam filiique tui Salomonis.
</vers>
    <vers num="13"> Vade et ingredere ad regem David et
dic ei: Nonne tu, domine mi rex, iurasti mihi ancillæ tuæ dicens:
“Salomon filius tuus regnabit post me et ipse sedebit in
solio meo”? Quare ergo regnat Adonias?
</vers>
    <vers num="14"> Et, adhuc ibi te loquente cum rege,
ego veniam post te et complebo sermones tuos ».
</vers>
    <vers num="15"> Ingressa est itaque Bethsabee ad
regem in cubiculo; rex autem senuerat nimis, et Abisag Sunamitis
ministrabat ei.
</vers>
    <vers num="16"> Inclinavit se Bethsabee et adoravit
regem; ad quam rex: « Quid tibi, inquit,
vis? ».
</vers>
    <vers num="17"> Quæ respondens ait:
« Domine mi, tu iurasti per Dominum Deum tuum ancillæ
tuæ: “Salomon filius tuus regnabit post me, et ipse sedebit
in solio meo”;
</vers>
    <vers num="18"> et ecce nunc Adonias regnat, te,
domine mi rex, ignorante.
</vers>
    <vers num="19"> Mactavit boves et pinguia quæque et
oves plurimas et vocavit omnes filios regis, Abiathar quoque
sacerdotem et Ioab principem militiæ; Salomonem autem servum tuum
non vocavit.
</vers>
    <vers num="20"> Verumtamen, domine mi rex, in te
oculi respiciunt totius Israel, ut indices eis quis sedere debeat
in solio tuo, domine mi rex, post te.
</vers>
    <vers num="21"> Eritque, cum dormierit dominus meus
rex cum patribus suis, erimus ego et filius meus Salomon
peccatores ».
</vers>
    <vers num="22"> Adhuc illa loquente cum rege, Nathan
propheta venit;
</vers>
    <vers num="23"> et nuntiaverunt regi dicentes:
« Adest Nathan propheta ». Cumque introisset
ante conspectum regis et adorasset eum pronus in terram,
</vers>
    <vers num="24"> dixit Nathan: « Domine mi
rex, tu ergo dixisti: “Adonias regnet post me, et ipse sedeat
super thronum meum”?
</vers>
    <vers num="25"> Quia descendit hodie et immolavit
boves et pinguia et arietes plurimos et vocavit universos filios
regis et principes exercitus, Abiathar quoque sacerdotem; illique
vescentes et bibentes coram eo dixerunt: “Vivat rex
Adonias!”.
</vers>
    <vers num="26"> Me autem servum tuum et Sadoc
sacerdotem et Banaiam filium Ioiadæ et Salomonem famulum tuum non
vocavit.
</vers>
    <vers num="27"> Numquid a domino meo rege exivit hoc
verbum, et mihi non indicasti servo tuo quis sessurus esset super
thronum domini mei regis post eum? ».
</vers>
    <vers num="28"> Et respondit rex David dicens:
« Vocate ad me Bethsabee ». Quæ cum fuisset
ingressa coram rege et stetisset ante eum,
</vers>
    <vers num="29"> iuravit rex et ait:
« Vivit Dominus, qui eruit animam meam de omni
angustia,
</vers>
    <vers num="30"> quia, sicut iuravi tibi per Dominum,
Deum Israel, dicens: Salomon filius tuus regnabit post me et ipse
sedebit super solium meum pro me, sic faciam
hodie ».
</vers>
    <vers num="31"> Summissoque Bethsabee in terram
vultu, adoravit regem dicens: « Vivat dominus meus rex
David in æternum! ».
</vers>
    <vers num="32"> Dixit quoque rex David:
« Vocate mihi Sadoc sacerdotem et Nathan prophetam et
Banaiam filium Ioiadæ ». Qui cum ingressi fuissent
coram rege,
</vers>
    <vers num="33"> dixit ad eos: « Tollite
vobiscum servos domini vestri et imponite Salomonem filium meum,
super mulam meam et ducite eum in Gihon,
</vers>
    <vers num="34"> et ungat eum ibi Sadoc sacerdos et
Nathan propheta in regem super Israel, et canetis bucina atque
dicetis: “Vivat rex Salomon!”.
</vers>
    <vers num="35"> Et ascendetis post eum, et veniet et
sedebit super solium meum, et ipse regnabit pro me; illique
præcipiam, ut sit dux super Israel et super
Iudam ».
</vers>
    <vers num="36"> Et respondit Banaias filius Ioiadæ
regi dicens: « Amen, sic loquatur Dominus Deus domini
mei regis.
</vers>
    <vers num="37"> Quomodo fuit Dominus cum domino meo
rege, sic sit cum Salomone et sublimius faciat solium eius a solio
domini mei regis David ».
</vers>
    <vers num="38"> Descendit ergo Sadoc sacerdos et
Nathan propheta et Banaias filius Ioiadæ et Cherethi et Phelethi,
et imposuerunt Salomonem super mulam regis David et adduxerunt eum
in Gihon.
</vers>
    <vers num="39"> Sumpsitque Sadoc sacerdos cornu olei
de tabernaculo et unxit Salomonem; et cecinerunt bucina, et dixit
omnis populus: « Vivat rex Salomon! ».
</vers>
    <vers num="40"> Et ascendit universa multitudo post
eum, et populus canebat tibiis et lætabatur gaudio magno, et
insonuit terra ad clamorem eorum.
</vers>
    <vers num="41"> Audivit autem Adonias et omnes, qui
invitati fuerant ab eo; iamque convivium finitum erat. Sed et Ioab,
audita voce tubæ, ait: « Quid sibi vult clamor
civitatis tumultuantis? ».
</vers>
    <vers num="42"> Adhuc illo loquente, Ionathan filius
Abiathar sacerdotis venit; cui dixit Adonias:
« Ingredere, quia vir strenuus es et bona
nuntians ».
</vers>
    <vers num="43"> Responditque Ionathan Adoniæ:
« Nequaquam! Dominus enim noster, rex David, regem
constituit Salomonem
</vers>
    <vers num="44"> misitque cum eo Sadoc sacerdotem et
Nathan prophetam et Banaiam filium Ioiadæ et Cherethi et Phelethi,
et imposuerunt eum super mulam regis;
</vers>
    <vers num="45"> unxeruntque eum Sadoc sacerdos et
Nathan propheta regem in Gihon. Et ascenderunt inde lætantes, et
insonuit civitas; hæc est vox, quam audistis.
</vers>
    <vers num="46"> Sed et Salomon sedit super solio
regni,
</vers>
    <vers num="47"> et ingressi servi regis benedixerunt
domino nostro regi David dicentes: “Amplificet Deus nomen
Salomonis super nomen tuum et magnificet thronum eius super thronum
tuum”. Et adoravit rex in lectulo suo.
</vers>
    <vers num="48"> Insuper et hæc locutus est:
“Benedictus Dominus, Deus Israel, qui dedit hodie sedentem in
solio meo, videntibus oculis meis” ».
</vers>
    <vers num="49"> Territi sunt ergo et surrexerunt
omnes, qui invitati fuerant ab Adonia, et ivit unusquisque in viam
suam.
</vers>
    <vers num="50"> Adonias autem timens Salomonem
surrexit et abiit tenuitque cornua altaris.
</vers>
    <vers num="51"> Et nuntiaverunt Salomoni dicentes:
« Ecce Adonias timens regem Salomonem tenuit cornua
altaris dicens: “Iuret mihi hodie rex Salomon quod non
interficiat servum suum gladio””.
</vers>
    <vers num="52"> Dixitque Salomon: « Si
fuerit vir bonus, non cadet ne unus quidem capillus eius in terram;
sin autem malum inventum fuerit in eo, morietur ».
</vers>
    <vers num="53"> Misit ergo rex Salomon et eduxit eum
ab altari, et ingressus adoravit regem Salomonem; dixitque ei
Salomon: « Vade in domum tuam ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Appropinquaverant autem dies David
ut moreretur, præcepitque Salomoni filio suo dicens:
</vers>
    <vers num="2"> « Ego ingredior viam
universæ terræ; confortare et esto vir
</vers>
    <vers num="3"> et observa decreta Domini Dei tui, ut
ambules in viis eius et custodias statuta eius et præcepta eius et
iudicia et testimonia, sicut scriptum est in lege Moysi, ut
prospere agas in universis, quæ facis et quocumque te
verteris;
</vers>
    <vers num="4"> ut confirmet Dominus sermonem suum,
quem locutus est de me dicens: “Si custodierint filii tui
viam suam et ambulaverint coram me in veritate, in omni corde suo
et in omni anima sua, non auferetur tibi vir de solio
Israel”.
</vers>
    <vers num="5"> Tu quoque nosti, quæ fecerit mihi
Ioab filius Sarviæ, quæ fecerit duobus principibus exercitus
Israel, Abner filio Ner et Amasæ filio Iether, quos occidit; et
effudit sanguinem belli in pace et posuit cruorem prœlii in balteo
suo, qui erat circa lumbos eius, et in calceamento suo, quod erat
in pedibus eius.
</vers>
    <vers num="6"> Facies ergo iuxta sapientiam tuam et
non deduces canitiem eius pacifice ad inferos.
</vers>
    <vers num="7"> Sed filiis Berzellai Galaaditis
reddes gratiam, eruntque comedentes in mensa tua; occurrerunt enim
mihi, quando fugiebam a facie Absalom fratris tui.
</vers>
    <vers num="8"> Habes quoque apud te Semei filium
Gera de Beniamin de Bahurim, qui maledixit mihi maledictione
pessima, quando ibam ad Mahanaim; sed quia descendit mihi in
occursum ad Iordanem, et iuravi ei per Dominum dicens: Non te
interficiam gladio.
</vers>
    <vers num="9"> Tu noli pati esse eum innoxium; vir
autem sapiens es et scies, quæ facias ei deducesque canos eius cum
sanguine ad infernum ».
</vers>
    <vers num="10"> Dormivit igitur David cum patribus
suis et sepultus est in civitate David.
</vers>
    <vers num="11"> Dies autem, quibus regnavit David
super Israel, quadraginta anni sunt: in Hebron regnavit septem
annis, in Ierusalem triginta tribus.
</vers>
    <vers num="12"> Salomon autem sedit super thronum
David patris sui, et firmatum est regnum eius nimis.
</vers>
    <vers num="13"> Et ingressus est Adonias filius
Haggith ad Bethsabee matrem Salomonis, quæ dixit ei:
« Pacificusne ingressus tuus? ». Qui
respondit: « Pacificus ».
</vers>
    <vers num="14"> Addiditque: « Sermo mihi
est ad te ». Cui ait: « Loquere ».
Et ille:
</vers>
    <vers num="15"> « Tu, inquit, nosti quia
meum erat regnum, et me proposuerat omnis Israel sibi in regem, sed
translatum est regnum et factum est fratris mei; a Domino enim
constitutum est ei.
</vers>
    <vers num="16"> Nunc ergo petitionem unam deprecor a
te; ne confundas faciem meam ». Quæ dixit ad eum:
« Loquere ».
</vers>
    <vers num="17"> Et ille ait: « Precor, ut
dicas Salomoni regi — neque enim negare tibi quidquam potest
— ut det mihi Abisag Sunamitin uxorem ».
</vers>
    <vers num="18"> Et ait Bethsabee: « Bene,
ego loquar pro te regi ».
</vers>
    <vers num="19"> Venit ergo Bethsabee ad regem
Salomonem, ut loqueretur ei pro Adonia. Et surrexit rex in occursum
eius adoravitque eam et sedit super thronum suum; positus quoque
est thronus matri regis, quæ sedit ad dexteram eius.
</vers>
    <vers num="20"> Dixitque ei: « Petitionem
unam parvulam ego deprecor a te; ne confundas faciem meam”.
Dixit ei rex: « Pete, mater mi, neque enim fas est, ut
avertam faciem tuam ».
</vers>
    <vers num="21"> Quæ ait: « Detur Abisag
Sunamitis Adoniæ fratri tuo uxor ».
</vers>
    <vers num="22"> Responditque rex Salomon et dixit
matri suæ: « Quare postulas Abisag Sunamitin Adoniæ?
Postula ei et regnum! Ipse est enim frater meus maior me et habet
Abiathar sacerdotem et Ioab filium Sarviæ ».
</vers>
    <vers num="23"> Iuravit itaque rex Salomon per
Dominum dicens: « Hæc faciat mihi Deus et hæc addat,
certe contra animam suam locutus est Adonias verbum hoc.
</vers>
    <vers num="24"> Et nunc, vivit Dominus, qui firmavit
me et collocavit me super solium David patris mei et qui fecit mihi
domum, sicut locutus est, certe hodie occidetur
Adonias ».
</vers>
    <vers num="25"> Misitque rex Salomon per manum
Banaiæ filii Ioiadæ, qui interfecit eum, et mortuus est.
</vers>
    <vers num="26"> Abiathar quoque sacerdoti dixit rex:
« Vade in Anathoth ad agrum tuum; es quidem vir mortis,
sed hodie te non interficiam, quia portasti arcam Domini Dei coram
David patre meo et sustinuisti laborem in omnibus, in quibus
laboravit pater meus ».
</vers>
    <vers num="27"> Eiecit ergo Salomon Abiathar, ut non
esset sacerdos Domini, ut impleretur sermo Domini, quem locutus est
super domum Heli in Silo.
</vers>
    <vers num="28"> Venit autem nuntius ad Ioab. Ioab
autem declinaverat post Adoniam, cum post Absalom non declinasset;
fugit ergo Ioab in tabernaculum Domini et apprehendit cornua
altaris.
</vers>
    <vers num="29"> Nuntiatumque est regi Salomoni, quod
fugisset Ioab in tabernaculum Domini et esset iuxta altare;
misitque Salomon Banaiam filium Ioiadæ dicens: « Vade,
interfice eum! ».
</vers>
    <vers num="30"> Venit Banaias ad tabernaculum Domini
et dixit ei: « Hæc dicit rex: Egredere!”. Qui
ait: « Non egrediar, sed hic moriar ».
Renuntiavit Banaias regi sermonem dicens: « Hæc locutus
est Ioab et hæc respondit mihi ».
</vers>
    <vers num="31"> Dixitque ei rex: « Fac,
sicut locutus est, et interfice eum et sepeli; et amovebis
sanguinem innocentem, qui effusus est a Ioab, a me et a domo patris
mei.
</vers>
    <vers num="32"> Et reddet Dominus sanguinem eius
super caput eius, quia interfecit duos viros iustos melioresque se
et occidit eos gladio, patre meo David ignorante: Abner filium Ner
principem militiæ Israel et Amasam filium Iether principem
exercitus Iudæ.
</vers>
    <vers num="33"> Et revertetur sanguis illorum in
caput Ioab et in caput seminis eius in sempiternum; David autem et
semini eius et domui et throno illius sit pax usque in æternum a
Domino ».
</vers>
    <vers num="34"> Ascendit itaque Banaias filius
Ioiadæ et aggressus eum interfecit; sepultusque est in domo sua in
deserto.
</vers>
    <vers num="35"> Et constituit rex Banaiam filium
Ioiadæ pro eo super exercitum et Sadoc sacerdotem posuit pro
Abiathar.
</vers>
    <vers num="36"> Misit quoque rex et vocavit Semei
dixitque ei: « Ædifica tibi domum in Ierusalem et
habita ibi et non egredieris inde huc atque illuc;
</vers>
    <vers num="37"> quacumque autem die egressus fueris
et transieris torrentem Cedron, scito te interficiendum; sanguis
tuus erit super caput tuum ».
</vers>
    <vers num="38"> Dixitque Semei regi:
« Bonus sermo; sicut locutus est dominus meus rex, sic
faciet servus tuus ». Habitavit itaque Semei in
Ierusalem diebus multis.
</vers>
    <vers num="39"> Factum est autem post annos tres, ut
fugerent duo servi Semei ad Achis filium Maacha regem Geth;
nuntiatumque est Semei quod servi eius essent in Geth.
</vers>
    <vers num="40"> Et surrexit Semei et stravit asinum
suum ivitque in Geth ad Achis ad requirendos servos suos et adduxit
eos de Geth.
</vers>
    <vers num="41"> Nuntiatum est autem Salomoni quod
isset Semei in Geth de Ierusalem et redisset.
</vers>
    <vers num="42"> Et mittens vocavit eum dixitque
illi: « Nonne testificatus sum tibi per Dominum et
prædixi tibi: Quacumque die egressus ieris huc et illuc, scito te
esse moriturum? Et respondisti mihi “Bonus sermo;
audivi”.
</vers>
    <vers num="43"> Quare ergo non custodisti
iusiurandum Domini et præceptum, quod præceperam
tibi? ».
</vers>
    <vers num="44"> Dixitque rex ad Semei:
« Tu nosti omne malum, cuius tibi conscium est cor tuum,
quod fecisti David patri meo; reddit Dominus malitiam tuam in caput
tuum.
</vers>
    <vers num="45"> Et rex Salomon benedictus, et
thronus David erit stabilis coram Domino usque in
sempiternum ».
</vers>
    <vers num="46"> Iussit itaque rex Banaiæ filio
Ioiadæ, qui egressus percussit eum, et mortuus est. Confirmatum
est igitur regnum in manu Salomonis.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et affinitate coniunctus est
pharaoni regi Ægypti. Accepit namque filiam eius et adduxit in
civitatem David, donec compleret ædificans domum suam et domum
Domini et murum Ierusalem per circuitum.
</vers>
    <vers num="2"> Attamen populus immolabat in
excelsis; non enim ædificatum erat templum nomini Domini usque in
diem illum.
</vers>
    <vers num="3"> Dilexit autem Salomon Dominum
ambulans in præceptis David patris sui, excepto quod in excelsis
immolabat et accendebat thymiama.
</vers>
    <vers num="4"> Abiit itaque in Gabaon, ut immolaret
ibi; illud quippe erat excelsum maximum. Mille hostias in
holocaustum obtulit Salomon super altare illud.
</vers>
    <vers num="5"> In Gabaon apparuit Dominus Salomoni
per somnium nocte dicens: « Postula quod vis, ut dem
tibi ».
</vers>
    <vers num="6"> Et ait Salomon: « Tu
fecisti cum servo tuo David patre meo misericordiam magnam, sicut
ambulavit in conspectu tuo in veritate et iustitia et recto corde
tecum; custodisti ei misericordiam tuam grandem et dedisti ei
filium sedentem super thronum eius, sicut est hodie.
</vers>
    <vers num="7"> Et nunc, Domine Deus meus, tu regnare
fecisti servum tuum pro David patre meo. Ego autem sum puer parvus
et ignorans egressum et introitum meum;
</vers>
    <vers num="8"> et servus tuus in medio est populi,
quem elegisti, populi infiniti, qui numerari et supputari non
potest præ multitudine.
</vers>
    <vers num="9"> Da ergo servo tuo cor docile, ut
iudicare possit populum tuum et discernere inter bonum et malum.
Quis enim potest iudicare populum tuum hunc
multum? ».
</vers>
    <vers num="10"> Placuit ergo sermo coram Domino quod
Salomon rem huiuscemodi postulasset,
</vers>
    <vers num="11"> et dixit Deus Salomoni:
« Quia postulasti verbum hoc et non petisti tibi dies
multos nec divitias aut animam inimicorum tuorum, sed postulasti
tibi sapientiam ad discernendum iudicium,
</vers>
    <vers num="12"> ecce feci tibi secundum sermones
tuos et dedi tibi cor sapiens et intellegens, in tantum ut nullus
ante te similis tui fuerit nec post te surrecturus sit;
</vers>
    <vers num="13"> sed et hæc, quæ non postulasti,
dedi tibi, divitias scilicet et gloriam, ut nemo fuerit similis tui
in regibus cunctis diebus tuis.
</vers>
    <vers num="14"> Si autem ambulaveris in viis meis et
custodieris præcepta mea et mandata mea, sicut ambulavit David
pater tuus, longos faciam dies tuos ».
</vers>
    <vers num="15"> Igitur evigilavit Salomon et
intellexit quod esset somnium. Cumque venisset Ierusalem, stetit
coram arca fœderis Domini et obtulit holocausta et fecit victimas
pacificas et convivium universis famulis suis.
</vers>
    <vers num="16"> Tunc venerunt duæ mulieres
meretrices ad regem steteruntque coram eo.
</vers>
    <vers num="17"> Quarum una ait:
« Obsecro, mi domine; ego et mulier hæc habitabamus in
domo una, et peperi apud eam in domo;
</vers>
    <vers num="18"> tertia vero die, postquam ego
peperi, peperit et hæc; et eramus simul, nullusque alius nobiscum
in domo, exceptis nobis duabus.
</vers>
    <vers num="19"> Mortuus est autem filius mulieris
huius nocte; dormiens quippe oppressit eum.
</vers>
    <vers num="20"> Et consurgens intempesta nocte,
silentio tulit filium meum de latere meo ancillæ tuæ dormientis
et collocavit in sinu suo; suum autem filium, qui erat mortuus,
posuit in sinu meo.
</vers>
    <vers num="21"> Cumque surrexissem mane, ut darem
lac filio meo, apparuit mortuus; quem diligentius intuens clara
luce, deprehendi non esse meum, quem genueram ».
</vers>
    <vers num="22"> Responditque altera mulier:
« Non est ita, sed filius meus vivit, tuus autem mortuus
est ». E contrario illa dicebat: « Mentiris.
Filius quippe tuus mortuus est, meus autem vivit ».
Atque in hunc modum contendebant coram rege.
</vers>
    <vers num="23"> Tunc rex ait: « Hæc
dicit: “Filius meus vivit, et filius tuus mortuus est”;
et ista respondit: “Non, sed filius tuus mortuus est, et
filius meus vivit” ».
</vers>
    <vers num="24"> Dixit ergo rex: « Afferte
mihi gladium! ». Cumque attulissent gladium coram
rege:
</vers>
    <vers num="25"> « Dividite, inquit,
infantem vivum in duas partes, et date dimidiam partem uni et
dimidiam partem alteri ».
</vers>
    <vers num="26"> Dixit autem mulier, cuius filius
erat vivus, ad regem — commota sunt quippe viscera eius super
filio suo —: « Obsecro, domine, date illi infantem
vivum et nolite interficere eum ». E contrario illa
dicebat: « Nec mihi nec tibi sit;
dividatur ».
</vers>
    <vers num="27"> Respondens rex ait:
« Date huic infantem vivum, et non occidatur; hæc est
mater eius ».
</vers>
    <vers num="28"> Audivit itaque omnis Israel
iudicium, quod iudicasset rex; et timuerunt regem videntes
sapientiam Dei esse in eo ad faciendum iudicium.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Erat autem rex Salomon regnans
super omnem Israel.
</vers>
    <vers num="2"> Et hi principes quos habebat: Azarias
filius Sadoc sacerdos;
</vers>
    <vers num="3"> Elihoreph et Ahia filii Sisa scribæ;
Iosaphat filius Ahilud cancellarius;
</vers>
    <vers num="4"> Banaias filius Ioiadæ super
exercitum; Sadoc autem et Abiathar sacerdotes;
</vers>
    <vers num="5"> Azarias filius Nathan super
præfectos; Zabud filius Nathan sacerdos amicus regis;
</vers>
    <vers num="6"> et Ahisar præpositus domus et
Adoniram filius Abda super tributa.
</vers>
    <vers num="7"> Habebat autem Salomon duodecim
præfectos super omnem Israel, qui præbebant annonam regi et domui
eius; per singulos enim menses in anno singuli necessaria
ministrabant.
</vers>
    <vers num="8"> Et hæc nomina eorum: Benhur in monte
Ephraim;
</vers>
    <vers num="9"> Bendecar in Maces et in Salebim et in
Bethsames et in Elon et in Bethanan;
</vers>
    <vers num="10"> Benhesed in Aruboth, ipsius erat
Socho et omnis terra Epher;
</vers>
    <vers num="11"> Benabinadab, cuius omnis regio Dor,
Tapheth filiam Salomonis habebat uxorem;
</vers>
    <vers num="12"> Baana filius Ahilud regebat Thanach
et Mageddo et universam Bethsan, quæ est iuxta Sarthan subter
Iezrahel, a Bethsan usque Abelmehula et usque ultra Iecmaam;
</vers>
    <vers num="13"> Bengaber in Ramoth Galaad habebat
villas Iair filii Manasse in Galaad: ipse præerat in omni regione
Argob, quæ est in Basan, sexaginta civitatibus magnis atque
muratis, quæ habebant serasaereas;
</vers>
    <vers num="14"> Ahinadab filius Addo præerat in
Mahanaim;
</vers>
    <vers num="15"> Achimaas in Nephthali, sed et ipse
habebat Basemath filiam Salomonis in coniugio;
</vers>
    <vers num="16"> Baana filius Chusai in Aser et in
Baloth;
</vers>
    <vers num="17"> Iosaphat filius Pharue in
Issachar;
</vers>
    <vers num="18"> Semei filius Ela in Beniamin;
</vers>
    <vers num="19"> Gaber filius Uri in terra Galaad, in
terra Sehon regis Amorræi et Og regis Basan, ut præfectus unus,
qui erat in terra.
</vers>
    <vers num="20"> Iuda et Israel innumerabiles, sicut
arena maris in multitudine, comedentes et bibentes atque
lætantes.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Salomon autem erat in dicione sua
habens omnia regna a Flumine usque ad terram Philisthim et ad
terminum Ægypti offerentium sibi munera et servientium ei cunctis
diebus vitæ eius.
</vers>
    <vers num="2"> Erat autem cibus Salomonis per dies
singulos triginta chori similæ et sexaginta chori farinæ,
</vers>
    <vers num="3"> decem boves pingues et viginti boves
pascuales et centum oves, excepta venatione cervorum, caprearum
atque bubalorum et avium altilium.
</vers>
    <vers num="4"> Ipse enim obtinebat omnem regionem,
quæ erat trans Flumen, a Thaphsa usque Gazam, et cunctos reges
illarum regionum; et habebat pacem ex omni parte in circuitu.
</vers>
    <vers num="5"> Habitabatque Iuda et Israel absque
timore ullo, unusquisque sub vite sua et sub ficu sua a Dan usque
Bersabee cunctis diebus Salomonis.
</vers>
    <vers num="6"> Et habebat Salomon quattuor milia
præsepia equorum currulium et duodecim milia equestres.
</vers>
    <vers num="7"> Et præbebant supradicti præfecti
necessaria mensæ regis Salomonis et convivarum eius cum ingenti
cura, unusquisque in suo mense.
</vers>
    <vers num="8"> Hordeum quoque et paleas equorum et
iumentorum deferebant in locum, ubi erat unicuique constitutum.
</vers>
    <vers num="9"> Dedit quoque Deus sapientiam Salomoni
et prudentiam multam nimis et latitudinem cordis quasi arenam, quæ
est in litore maris.
</vers>
    <vers num="10"> Et præcedebat sapientia Salomonis
sapientiam omnium Orientalium et Ægyptiorum;
</vers>
    <vers num="11"> et erat sapientior cunctis
hominibus, sapientior Ethan Ezrahita et Heman et Chalchol et Darda
filiis Mahol et erat nominatus in universis gentibus per
circuitum.
</vers>
    <vers num="12"> Locutus est quoque Salomon tria
milia parabolas, et fuerunt carmina eius quinque et mille.
</vers>
    <vers num="13"> Et disputavit super lignis, a cedro,
quæ est in Libano, usque ad hyssopum, quæ egreditur de pariete;
et disseruit de iumentis et volucribus et reptilibus et
piscibus.
</vers>
    <vers num="14"> Et veniebant de cunctis populis ad
audiendam sapientiam Salomonis, ab universis regibus terræ, qui
audiebant sapientiam eius.
</vers>
    <vers num="15"> Misit quoque Hiram rex Tyri servos
suos ad Salomonem; audivit enim quod ipsum unxissent regem pro
patre eius, quia amicus fuerat Hiram David omni tempore.
</vers>
    <vers num="16"> Misit autem et Salomon ad Hiram
dicens:
</vers>
    <vers num="17"> « Tu scis voluntatem
David patris mei et quia non potuerit ædificare domum nomini
Domini Dei sui propter bella imminentia per circuitum, donec daret
Dominus eos sub vestigio pedum eius.
</vers>
    <vers num="18"> Nunc autem requiem dedit Dominus
Deus meus mihi per circuitum; non est adversarius neque occursus
malus.
</vers>
    <vers num="19"> Quam ob rem cogito ædificare
templum nomini Domini Dei mei, sicut locutus est Dominus David
patri meo dicens: “Filius tuus, quem dabo pro te super solium
tuum, ipse ædificabit domum nomini meo”.
</vers>
    <vers num="20"> Præcipe igitur, ut præcidant mihi
cedros de Libano, et servi mei sint cum servis tuis; mercedem autem
servorum tuorum dabo tibi quamcumque præceperis; scis enim quoniam
non est in populo meo vir, qui noverit ligna cædere sicut
Sidonii ».
</vers>
    <vers num="21"> Cum ergo audisset Hiram verba
Salomonis, lætatus est valde et ait: « Benedictus
Dominus hodie, qui dedit David filium sapientissimum super populum
hunc plurimum ».
</vers>
    <vers num="22"> Et misit Hiram ad Salomonem dicens:
« Audivi, quæcumque mandasti mihi; ego faciam omnem
voluntatem tuam in lignis cedrinis et abiegnis.
</vers>
    <vers num="23"> Servi mei deponent ea de Libano ad
mare, et ego componam ea in ratibus in mari usque ad locum, quem
significaveris mihi, et applicabo ea ibi, et tu tolles ea;
præbebisque necessaria mihi, ut detur cibus domui
meæ ».
</vers>
    <vers num="24"> Itaque Hiram dabat Salomoni ligna
cedrina et ligna abiegna iuxta omnem voluntatem eius.
</vers>
    <vers num="25"> Salomon autem præbebat Hiram
viginti milia chororum tritici in cibum domui eius et viginti
choros purissimi olei; hæc tribuebat Salomon Hiram per annos
singulos.
</vers>
    <vers num="26"> Dedit quoque Dominus sapientiam
Salomoni, sicut locutus est ei; et erat pax inter Hiram et
Salomonem, et percusserunt fœdus ambo.
</vers>
    <vers num="27"> Elegitque rex Salomon operas de omni
Israel, et erat indictio triginta milia virorum.
</vers>
    <vers num="28"> Mittebatque eos in Libanum decem
milia per menses singulos vicissim, ita ut duobus mensibus essent
in domibus suis; et Adoniram erat super huiuscemodi indictione.
</vers>
    <vers num="29"> Fueruntque Salomoni septuaginta
milia eorum, qui onera portabant, et octoginta milia latomorum in
monte,
</vers>
    <vers num="30"> absque præpositis, qui præerant
singulis operibus numero trium milium et trecentorum præcipientium
populo, his, qui faciebant opus.
</vers>
    <vers num="31"> Præcepitque rex, ut tollerent
lapides grandes, lapides pretiosos in fundamentum templi, lapides
quadratos;
</vers>
    <vers num="32"> dolaverunt ergo cæmentarii
Salomonis, cæmentarii Hiram et Giblii ligna et lapides et
præparaverunt ad ædificandam domum.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Factum est igitur quadringentesimo
et octogesimo anno egressionis filiorum Israel de terra Ægypti, in
anno quarto, mense Ziv — ipse est mensis secundus —
regni Salomonis super Israel, ædificare cœpit domum Domino.
</vers>
    <vers num="2"> Domus autem, quam ædificabat rex
Salomon Domino, habebat sexaginta cubitos in longitudine et viginti
cubitos in latitudine et triginta cubitos in altitudine.
</vers>
    <vers num="3"> Et porticus erat ante templum viginti
cubitorum longitudinis iuxta mensuram latitudinis templi et habebat
decem cubitos latitudinis ante faciem templi.
</vers>
    <vers num="4"> Fecitque in templo fenestras cum
marginibus et cancellis.
</vers>
    <vers num="5"> Et ædificavit contra parietem templi
tabulata per gyrum in parietibus domus per circuitum templi et
Dabir et fecit latera in circuitu.
</vers>
    <vers num="6"> Tabulatum, quod subter erat, quinque
cubitos habebat latitudinis et medium tabulatum sex cubitorum
latitudinis et tertium tabulatum septem habens cubitos latitudinis;
gradus enim posuit in domo per circuitum forinsecus, ut non
ingrederentur trabes in muros templi.
</vers>
    <vers num="7"> Domus autem cum ædificaretur,
lapidibus dedolatis atque perfectis ædificata est; et malleus et
securis et omne ferramentum non sunt audita in domo, cum
ædificaretur.
</vers>
    <vers num="8"> Ostium lateris inferioris in parte
erat domus dextræ, et per cochleam ascendebant in medium latus et
a medio in tertium.
</vers>
    <vers num="9"> Et ædificavit domum et consummavit
eam; texit quoque domum laquearibus cedrinis.
</vers>
    <vers num="10"> Ædificavit ergo stratum contra
omnem domum quinque cubitis altitudinis et iunxit domui lignis
cedrinis.
</vers>
    <vers num="11"> Et factus est sermo Domini ad
Salomonem dicens:
</vers>
    <vers num="12"> « Domus hæc, quam
ædificas, si ambulaveris in præceptis meis et iudicia mea feceris
et custodieris omnia mandata mea gradiens per ea, firmabo sermonem
meum tibi, quem locutus sum ad David patrem tuum;
</vers>
    <vers num="13"> et habitabo in medio filiorum Israel
et non derelinquam populum meum Israel ».
</vers>
    <vers num="14"> Igitur ædificavit Salomon domum et
consummavit eam.
</vers>
    <vers num="15"> Et ædificavit parietes domus
intrinsecus tabulis cedrinis; a pavimento domus usque ad summitatem
parietum et usque ad laquearia operuit lignis intrinsecus et texit
pavimentum domus tabulis abiegnis.
</vers>
    <vers num="16"> Ædificavitque viginti cubitorum a
posteriore parte templi tabulis cedrinis a pavimento usque ad
superiora; et fecit ei intrinsecus Dabir, id est sancta
sanctorum.
</vers>
    <vers num="17"> Porro quadraginta cubitorum erat
ipsum templum ante illud.
</vers>
    <vers num="18"> Et cedrus in domo intrinsecus
sculptas habebat colocynthidas et calices apertos florum. Omnia
cedrinis tabulis vestiebantur, nec omnino lapis apparere poterat in
pariete.
</vers>
    <vers num="19"> Dabir autem in medio domus in
interiori parte fecerat, ut poneret ibi arcam fœderis Domini.
</vers>
    <vers num="20"> Habebat viginti cubitos longitudinis
et viginti cubitos latitudinis et viginti cubitos altitudinis; et
vestivit illud auro purissimo et fecit altare cedrinum ante
Dabir.
</vers>
    <vers num="21"> Domum quoque operuit Salomon
intrinsecus auro purissimo et posuit catenas aureas ante Dabir.
</vers>
    <vers num="22"> Nihilque erat in templo, quod non
auro tegeretur; sed et totum altare Dabir texit auro.
</vers>
    <vers num="23"> Et fecit in Dabir duos cherubim de
lignis oleastri decem cubitorum altitudinis.
</vers>
    <vers num="24"> Quinque cubitorum ala cherub una et
quinque cubitorum ala cherub altera, id est decem cubitos habentes
a summitate alæ unius usque ad alæ alterius summitatem.
</vers>
    <vers num="25"> Decem quoque cubitorum erat cherub
secundus, mensura par et effigies una erat duobus cherubim;
</vers>
    <vers num="26"> altitudinem habebat unus cherub
decem cubitorum et similiter cherub secundus.
</vers>
    <vers num="27"> Posuitque cherubim in medio templi
interioris; extendebant autem alas suas cherubim, et tangebat ala
una parietem et ala cherub secundi tangebat parietem alterum; alæ
autem alteræ in media parte templi se invicem contingebant.
</vers>
    <vers num="28"> Texit quoque cherubim auro.
</vers>
    <vers num="29"> Et omnes parietes templi per
circuitum scalpsit variis cælaturis; et fecit in eis cherubim et
palmas et calices apertos florum intrinsecus et foras.
</vers>
    <vers num="30"> Sed et pavimentum domus texit auro
intrinsecus et extrinsecus.
</vers>
    <vers num="31"> Et pro ingressu Dabir fecit valvas
de lignis oleastri postesque cum marginibus quinque.
</vers>
    <vers num="32"> Et in duabus valvis de lignis
oleastri scalpsit cherubim et palmas et calices apertos florum et
vestivit ea auro operiens tam cherubim quam palmas et cetera
auro.
</vers>
    <vers num="33"> Fecitque eodem modo pro introitu
templi postes cum quattuor marginibus de lignis oleastri
</vers>
    <vers num="34"> et duas valvas de lignis abiegnis;
et utraque valva duplex erat et versatilis.
</vers>
    <vers num="35"> Et scalpsit cherubim et palmas et
calices apertos florum operuitque omnia laminis aureis.
</vers>
    <vers num="36"> Et ædificavit atrium interius
tribus ordinibus lapidum politorum et uno ordine lignorum
cedri.
</vers>
    <vers num="37"> Anno quarto fundata est domus Domini
in mense Ziv;
</vers>
    <vers num="38"> et in anno undecimo, mense Bul
— ipse est mensis octavus — perfecta est domus in omni
opere suo et in universis utensilibus; ædificavitque eam annis
septem.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Domum autem suam ædificavit
Salomon tredecim annis et ad perfectum usque perduxit.
</vers>
    <vers num="2"> Ædificavit quoque domum Saltus
Libani centum cubitorum longitudinis et quinquaginta cubitorum
latitudinis et triginta cubitorum altitudinis super quattuor
ordines columnarum cedrinarum, et ligna cedrina super columnas.
</vers>
    <vers num="3"> Et erat tectum cedrinum in alto super
tabulas quadraginta quinque, quæ erant super columnas, quindecim
in uno ordine,
</vers>
    <vers num="4"> et marginum tres ordines, fenestra
iuxta fenestram tribus vicibus.
</vers>
    <vers num="5"> Ostia, id est postes, habebant
quadruplicem marginem.
</vers>
    <vers num="6"> Et porticum columnarum fecit
quinquaginta cubitorum longitudinis et triginta cubitorum
latitudinis, et alteram porticum in facie maioris porticus et
columnas et cancellos ante eas.
</vers>
    <vers num="7"> Porticum quoque solii, in qua
tribunal erat, fecit et texit lignis cedrinis a pavimento usque ad
pavimentum.
</vers>
    <vers num="8"> Et domus, in qua habitabat, erat in
altero atrio intro a porticu et simili opere. Domum quoque fecit
filiæ pharaonis, quam uxorem duxerat Salomon, tali opere quali et
hanc porticum.
</vers>
    <vers num="9"> Omnia lapidibus pretiosis, qui ad
normam quandam atque mensuram tam intrinsecus quam extrinsecus
serrati erant, a fundamento usque ad summitatem parietum, et
extrinsecus usque ad atrium maius.
</vers>
    <vers num="10"> Fundamenta autem de lapidibus
pretiosis, lapidibus magnis decem sive octo cubitorum.
</vers>
    <vers num="11"> Et desuper lapides pretiosi secundum
mensuram secti et ligna cedrina.
</vers>
    <vers num="12"> Et atrium maius in circuitu habebat
tres ordines de lapidibus sectis et unum ordinem de dolata cedro;
necnon et atrium domus Domini interius et porticus domus.
</vers>
    <vers num="13"> Misit quoque rex Salomon et tulit
Hiram de Tyro,
</vers>
    <vers num="14"> filium mulieris viduæ de tribu
Nephthali, patre Tyrio, artificem ærarium et plenum sapientia et
intellegentia et doctrina ad faciendum omne opus exaere. Qui, cum
venisset ad regem Salomonem, fecit omne opus eius.
</vers>
    <vers num="15"> Et finxit duas columnasaereas,
decem et octo cubitorum altitudinis columnam unam, et linea
duodecim cubitorum ambiebat columnam, et grossitudo eius quattuor
digitorum, et intrinsecus cava erat; sic et columna altera.
</vers>
    <vers num="16"> Duo quoque capitella fecit, quæ
ponerentur super capita columnarum, fusiliaere; quinque cubitorum
altitudinis capitellum unum et quinque cubitorum altitudinis
capitellum alterum,
</vers>
    <vers num="17"> et serta quasi in modum texturæ,
fimbriæ in modum catenarum sibi invicem miro opere contextarum in
capitellis, quæ erant super caput columnarum, septem in capitello
uno et septem in capitello altero.
</vers>
    <vers num="18"> Et fecit malogranatorum duos ordines
per circuitum super sertum unum, ut tegerent capitella, quæ erant
super summitatem columnarum; eodem modo fecit et capitello
secundo.
</vers>
    <vers num="19"> Capitella autem, quæ erant super
capita columnarum, quasi opere lilii fabricata erant in porticu,
quattuor cubitorum.
</vers>
    <vers num="20"> Et rursum alia capitella in
summitate duarum columnarum etiam desuper, iuxta alvum, quæ erat
super sertum. Malogranatorum autem ducentorum duo ordines erant in
circuitu capitelli primi et eodem modo in circuitu capitelli
secundi.
</vers>
    <vers num="21"> Et statuit duas columnas in porticum
templi; cumque statuisset columnam dexteram, vocavit eam nomine
Iachin, similiter erexit columnam sinistram et vocavit nomen eius
Booz.
</vers>
    <vers num="22"> Et super capita columnarum opus in
modum lilii posuit; per fectumque est opus columnarum.
</vers>
    <vers num="23"> Fecit quoque mare fusile decem
cubitorum a labio usque ad labium, rotundum in circuitu, quinque
cubitorum altitudo eius; et resticula triginta cubitorum cingebat
illud per circuitum.
</vers>
    <vers num="24"> Et scalptura colocynthidum subter
labium circuibat illud, duo ordines scalpturarum fusilium in una
fusione cum mari.
</vers>
    <vers num="25"> Et stabat super duodecim boves, e
quibus tres respiciebant ad aquilonem et tres ad occidentem et tres
ad meridiem et tres ad orientem, et mare super eos desuper erat;
quorum posteriora universa intrinsecus latitabant.
</vers>
    <vers num="26"> Grossitudo autem luteris habebat
mensuram palmi, labiumque eius erat quasi labium calicis et folium
repandi lilii; duo milia batos capiebat.
</vers>
    <vers num="27"> Et fecit bases decemaereas,
quattuor cubitorum longitudinis bases singulas et quattuor
cubitorum latitudinis et trium cubitorum altitudinis.
</vers>
    <vers num="28"> Hoc autem erat opus basium: limbos
habebant, insuper et limbos inter columellas.
</vers>
    <vers num="29"> Super limbos inter columellas erant
leones et boves et cherubim, et super columellas similiter; supra
et infra leones et boves erant coronæ, opus malleatum.
</vers>
    <vers num="30"> Et quattuor rotæ per bases singulas
et axesaerei, et quattuor pedes et quasi umeruli subter luterem
fusiles, contra singulos coronæ.
</vers>
    <vers num="31"> Et os eius erat rotundum, opus
basis, unius cubiti et dimidii; etiam in ore eius variæ cælaturæ
erant, limbi autem eius erant quadrati, non rotundi.
</vers>
    <vers num="32"> Quattuor quoque rotæ subter limbis
erant, et fulcra rotarum cohærebant basi; una rota habebat
altitudinis cubitum et semis.
</vers>
    <vers num="33"> Tales autem rotæ erant, quales
solent in curru fieri, et fulcra earum et canthi et radii et
modioli, omnia fusilia.
</vers>
    <vers num="34"> Nam et umeruli illi quattuor per
singulos angulos basis unius ex ipsa basi fusiles et coniuncti
erant.
</vers>
    <vers num="35"> In summitate autem basis erat
quædam rotunditas dimidii cubiti, et in summitate basis fulcra
eius et limbi eius ex semetipsa.
</vers>
    <vers num="36"> Scalpsit quoque in tabulatis illis,
fulcris eius et super limbos eius cherubim et leones et palmas
secundum vacuum singulorum, et coronas per circuitum.
</vers>
    <vers num="37"> In hunc modum fecit decem bases,
fusura una, et mensura scalpturaque consimili.
</vers>
    <vers num="38"> Fecit quoque decem luteresaereos;
quadraginta batos capiebat luter unus, eratque quattuor cubitorum;
singulosque luteres per singulas, id est decem bases posuit.
</vers>
    <vers num="39"> Et constituit decem bases, quinque
ad dexteram partem templi et quinque ad sinistram; mare autem
posuit ad dexteram partem templi contra orientem ad meridiem.
</vers>
    <vers num="40"> Fecit quoque Hiram lebetes et
vatilla et phialas et perfecit omne opus regi Salomoni in templo
Domini;
</vers>
    <vers num="41"> columnas duas et globos capitellorum
super capita columnarum duos et serta duo, ut operirent duos
globos, qui erant super capita columnarum;
</vers>
    <vers num="42"> et malogranata quadringenta in
duobus sertis, duos versus malogranatorum in sertis singulis, ad
operiendos globos capitellorum, qui erant super faciem
columnarum;
</vers>
    <vers num="43"> et bases decem et luteres decem
super bases
</vers>
    <vers num="44"> et mare unum et boves duodecim
subter mare;
</vers>
    <vers num="45"> et lebetes et vatilla et phialas.
Omnia vasa, quæ fecit Hiram regi Salomoni in domo Domini, deaere
polito erant.
</vers>
    <vers num="46"> In campestri regione Iordanis fudit
ea rex in argillosa terra inter Succoth et Sarthan.
</vers>
    <vers num="47"> Et posuit Salomon omnia vasa;
propter multitudinem autem nimiam ignorabatur pondus æris.
</vers>
    <vers num="48"> Fecitque Salomon omnia vasa in domo
Domini: altare aureum et mensam, super quam ponerentur panes
propositionis, auream;
</vers>
    <vers num="49"> et candelabra, quinque ad dexteram
et quinque ad sinistram contra Dabir, ex auro puro, et florem et
lucernas desuper aureas; et forcipes aureos
</vers>
    <vers num="50"> et pateras et cultros et phialas et
sartagines et turibula de auro purissimo; et cardines ostiorum
domus interioris Sancti sanctorum et ostiorum domus templi ex
auro.
</vers>
    <vers num="51"> Et perfecit omne opus, quod faciebat
Salomon in domo Domini, et intulit Salomon, quæ sanctificaverat
David pater suus, argentum et aurum et vasa, reposuitque in
thesauris domus Domini.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Tunc congregavit Salomon omnes
maiores natu Israel — omnes principes tribuum, duces
familiarum filiorum Israel ad regem Salomonem — in Ierusalem,
ut deferrent arcam fœderis Domini de civitate David, id est de
Sion.
</vers>
    <vers num="2"> Convenitque ad regem Salomonem
universus Israel in mense Ethanim in sollemnitate, ipse est mensis
septimus.
</vers>
    <vers num="3"> Veneruntque cuncti senes Israel, et
tulerunt sacerdotes arcam
</vers>
    <vers num="4"> et portaverunt arcam Domini et
tabernaculum conventus et omnia vasa sanctuarii, quæ erant in
tabernaculo; et ferebant ea sacerdotes et Levitæ.
</vers>
    <vers num="5"> Rex autem Salomon et universus cœtus
Israel, qui convenerat ad eum, cum illo ante arcam immolabant oves
et boves absque æstimatione et numero.
</vers>
    <vers num="6"> Et intulerunt sacerdotes arcam
fœderis Domini in locum suum in Dabir templi, in sanctum
sanctorum, subter alas cherubim;
</vers>
    <vers num="7"> siquidem cherubim expandebant alas
super locum arcæ et protegebant arcam et vectes eius desuper.
</vers>
    <vers num="8"> Cumque eminerent vectes et apparerent
summitates eorum foris in sanctuario ante Dabir, non apparebant
ultra extrinsecus; qui et fuerunt ibi usque in præsentem diem.
</vers>
    <vers num="9"> In arca autem non erat aliud nisi
duæ tabulæ lapideæ, quas posuerat in ea Moyses in Horeb, quando
pepigit Dominus fœdus cum filiis Israel, cum egrederentur de terra
Ægypti.
</vers>
    <vers num="10"> Factum est autem cum exissent
sacerdotes de sanctuario, nebula implevit domum Domini,
</vers>
    <vers num="11"> et non poterant sacerdotes stare et
ministrare propter nebulam; impleverat enim gloria Domini domum
Domini.
</vers>
    <vers num="12"> Tunc ait Salomon:
« Dominus dixit ut habitaret in nebula.
</vers>
    <vers num="13"> Ædificans ædificavi domum in
habitaculum tuum,
firmissimum solium tuum in sempiternum ».
</vers>
    <vers num="14"> Convertitque rex faciem suam et
benedixit omni ecclesiæ Israel; omnis enim ecclesia Israel
stabat.
</vers>
    <vers num="15"> Et ait: « Benedictus
Dominus, Deus Israel, qui locutus est ore suo ad David patrem meum
et in manibus suis perfecit dicens:
</vers>
    <vers num="16"> “A die qua eduxi populum meum
Israel de Ægypto, non elegi civitatem de universis tribubus
Israel, ut ædificaretur domus, et esset nomen meum ibi; sed elegi
David, ut esset super populum meum Israel”.
</vers>
    <vers num="17"> Voluitque David pater meus
ædificare domum nomini Domini, Dei Israel,
</vers>
    <vers num="18"> et ait Dominus ad David patrem meum:
“Quod cogitasti in corde tuo ædificare domum nomini meo,
bene fecisti hoc ipsum mente tractans;
</vers>
    <vers num="19"> verumtamen tu non ædificabis domum
sed filius tuus, qui egredietur de lumbis tuis, ipse ædificabit
domum nomini meo”.
</vers>
    <vers num="20"> Confirmavit Dominus sermonem suum,
quem locutus est; stetique pro David patre meo et sedi super
thronum Israel, sicut locutus est Dominus, et ædificavi domum
nomini Domini, Dei Israel.
</vers>
    <vers num="21"> Et constitui ibi locum arcæ, in qua
fœdus est Domini, quod percussit cum patribus nostris, quando
eduxit eos de terra Ægypti ».
</vers>
    <vers num="22"> Stetit autem Salomon ante altare
Domini in conspectu omnis ecclesiæ Israel et expandit manus suas
in cælum
</vers>
    <vers num="23"> et ait: « Domine, Deus
Israel, non est similis tui Deus in cælo desuper et super terra
deorsum, qui custodis pactum et misericordiam servis tuis, qui
ambulant coram te in toto corde suo;
</vers>
    <vers num="24"> qui custodisti servo tuo David patri
meo, quæ locutus es ei; ore locutus es et manibus perfecisti, ut
et hæc dies probat.
</vers>
    <vers num="25"> Nunc igitur, Domine, Deus Israel,
conserva famulo tuo David patri meo, quæ locutus es ei dicens:
“Non auferetur de te vir coram me, qui sedeat super thronum
Israel, ita tamen, si custodierint filii tui viam suam, ut ambulent
coram me, sicut tu ambulasti in conspectu meo”.
</vers>
    <vers num="26"> Et nunc, Domine, Deus Israel,
firmentur verba tua, quæ locutus es servo tuo David patri meo.
</vers>
    <vers num="27"> Ergone putandum est quod vere Deus
habitet super terram? Si enim cælum et cæli cælorum te capere
non possunt, quanto magis domus hæc, quam ædificavi!
</vers>
    <vers num="28"> Sed respice ad orationem servi tui
et ad preces eius, Domine Deus meus; audi clamorem et orationem,
quam servus tuus orat coram te hodie,
</vers>
    <vers num="29"> ut sint oculi tui aperti super domum
hanc nocte ac die, super locum, de quo dixisti: “Erit nomen
meum ibi”, ut exaudias orationem, qua orat te servus tuus in
loco isto,
</vers>
    <vers num="30"> ut exaudias deprecationem servi tui
et populi tui Israel, quodcumque oraverint in loco isto, et
exaudies in loco habitaculi tui in cælo et, cum exaudieris,
propitius eris.
</vers>
    <vers num="31"> Si peccaverit homo in proximum suum
et habuerit aliquod iuramentum, quo teneatur astrictus, et venerit
propter iuramentum coram altari tuo in domum istam,
</vers>
    <vers num="32"> tu exaudies in cælo et facies et
iudicabis servos tuos condemnans impium et reddens viam suam super
caput eius iustificansque iustum et retribuens ei secundum
iustitiam suam.
</vers>
    <vers num="33"> Si superatus fuerit populus tuus
Israel ab inimicis suis, quia peccaturus est tibi, et agentes
pænitentiam et confitentes nomini tuo venerint et oraverint et
deprecati te fuerint in domo hac,
</vers>
    <vers num="34"> exaudi in cælo et dimitte peccatum
populi tui Israel et reduces eos in terram, quam dedisti patribus
eorum.
</vers>
    <vers num="35"> Si clausum fuerit cælum et non
pluerit propter peccata eorum, et oraverint in loco isto confessi
nomini tuo et a peccatis suis conversi propter afflictionem
suam,
</vers>
    <vers num="36"> exaudi eos in cælo et dimitte
peccata servorum tuorum et populi tui Israel et ostende eis viam
bonam, per quam ambulent, et da pluviam super terram tuam, quam
dedisti populo tuo in possessionem.
</vers>
    <vers num="37"> Fames si oborta fuerit in terra aut
pestilentia aut uredo aut aurugo aut locusta vel bruchus, et
afflixerit eum inimicus eius portas obsidens, omnis plaga, universa
infirmitas,
</vers>
    <vers num="38"> cuncta oratio et deprecatio, quæ
acciderit omni homini de populo tuo Israel; si quis cognoverit
plagam cordis sui et expanderit manus suas in domo hac,
</vers>
    <vers num="39"> tu audies in cælo in loco
habitationis tuæ et repropitiaberis et facies, ut des unicuique
secundum omnes vias suas, sicut videris cor eius, quia tu nosti
solus cor omnium filiorum hominum,
</vers>
    <vers num="40"> ut timeant te cunctis diebus, quibus
vivunt super faciem terræ, quam dedisti patribus nostris.
</vers>
    <vers num="41"> Insuper et alienigena, qui non est
de populo tuo Israel, cum venerit de terra longinqua propter nomen
tuum
</vers>
    <vers num="42"> — audietur enim nomen tuum
magnum et manus tua fortis et brachium tuum extentum ubique —
cum venerit ergo et oraverit in hoc loco,
</vers>
    <vers num="43"> tu exaudies in cælo in loco
habitationis tuæ et facies omnia, pro quibus invocaverit te
alienigena, ut sciant universi populi terrarum nomen tuum et
timeant te, sicut populus tuus Israel, et probent quia nomen tuum
invocatum est super domum hanc, quam ædificavi.
</vers>
    <vers num="44"> Si egressus fuerit populus tuus ad
bellum contra inimicos suos per viam, quocumque miseris eos, et
oraverint te contra viam civitatis, quam elegisti, et contra domum,
quam ædificavi nomini tuo,
</vers>
    <vers num="45"> exaudies in cælo orationes eorum et
preces eorum et facies iudicium eorum.
</vers>
    <vers num="46"> Quod si peccaverint tibi — non
est enim homo qui non peccet — et iratus tradideris eos
inimicis suis, et captivi ducti fuerint in terram inimicorum longe
vel prope
</vers>
    <vers num="47"> et egerint pænitentiam in corde suo
in loco captivitatis et conversi deprecati te fuerint in
captivitate sua dicentes: “Peccavimus, inique egimus, impie
gessimus”;
</vers>
    <vers num="48"> et reversi fuerint ad te in universo
corde suo et tota anima sua in terra inimicorum suorum, ad quam
captivi ducti sunt, et oraverint te contra viam terræ suæ, quam
dedisti patribus eorum, et civitatis, quam elegisti, et templi,
quod ædificavi nomini tuo,
</vers>
    <vers num="49"> exaudies in cælo in firmamento
solii tui orationes eorum et preces eorum et facies iudicium
eorum;
</vers>
    <vers num="50"> et propitiaberis populo tuo, qui
peccavit tibi, et omnibus iniquitatibus eorum, quibus prævaricati
sunt in te, et dabis misericordiam coram eis, qui eos captivos
habuerint, ut misereantur eis
</vers>
    <vers num="51"> — populus enim tuus est et
hereditas tua, quos eduxisti de terra Ægypti de medio fornacis
ferreæ —
</vers>
    <vers num="52"> ut sint oculi tui aperti ad
deprecationem servi tui et populi tui Israel, et exaudias eos in
universis, pro quibus invocaverint te.
</vers>
    <vers num="53"> Tu enim separasti eos tibi in
hereditatem de universis populis terræ, sicut locutus es per
Moysen servum tuum, quando eduxisti patres nostros de Ægypto,
Domine Deus ».
</vers>
    <vers num="54"> Factum est autem cum complesset
Salomon orans Dominum omnem orationem et deprecationem hanc,
surrexit de conspectu altaris Domini; utrumque enim genu in terram
fixerat et manus expanderat in cælum.
</vers>
    <vers num="55"> Stetit ergo et benedixit omni
ecclesiæ Israel voce magna dicens:
</vers>
    <vers num="56"> « Benedictus Dominus, qui
dedit requiem populo suo Israel iuxta omnia, quæ locutus est; non
cecidit ne unus quidem sermo ex omnibus bonis, quæ locutus est per
Moysen servum suum.
</vers>
    <vers num="57"> Sit Dominus Deus noster nobiscum,
sicut fuit cum patribus nostris, non derelinquens nos neque
proiciens,
</vers>
    <vers num="58"> sed inclinet corda nostra ad se, ut
ambulemus in universis viis eius et custodiamus mandata eius et
decreta et iudicia, quæcumque mandavit patribus nostris.
</vers>
    <vers num="59"> Et sint sermones mei isti, quibus
deprecatus sum coram Domino, appropinquantes Domino Deo nostro die
ac nocte, ut faciat iudicium servo suo et populo suo Israel per
singulos dies,
</vers>
    <vers num="60"> ut sciant omnes populi terræ quia
Dominus ipse est Deus, et non est ultra absque eo.
</vers>
    <vers num="61"> Sit quoque cor vestrum perfectum cum
Domino Deo nostro, ut ambuletis in decretis eius et custodiatis
mandata eius sicut et hodie ».
</vers>
    <vers num="62"> Igitur rex et omnis Israel cum eo
immolabant victimas coram Domino.
</vers>
    <vers num="63"> Mactavitque Salomon hostias
pacificas, quas immolavit Domino, boum viginti duo milia et ovium
centum viginti milia. Et dedicaverunt templum Domini rex et omnes
filii Israel.
</vers>
    <vers num="64"> In die illa sanctificavit rex medium
atrii, quod erat ante domum Domini; fecit quippe holocaustum ibi et
oblationem et adipem pacificorum, quoniam altareaereum, quod erat
coram Domino, minus erat et capere non poterat holocaustum et
oblationem et adipem pacificorum.
</vers>
    <vers num="65"> Fecit ergo Salomon in tempore illo
festivitatem celebrem, et omnis Israel cum eo, ecclesia magna ab
introitu Emath usque ad rivum Ægypti, coram Domino Deo nostro
septem diebus.
</vers>
    <vers num="66"> Et in die octava dimisit populos;
qui benedicentes regi profecti sunt in tabernacula sua lætantes et
alacri corde super omnibus bonis, quæ fecerat Dominus David servo
suo et Israel populo suo.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Factum est autem cum perfecisset
Salomon ædificium domus Domini et ædificium regis et omne, quod
optaverat et voluerat facere,
</vers>
    <vers num="2"> apparuit ei Dominus secundo, sicut
apparuerat ei in Gabaon.
</vers>
    <vers num="3"> Dixitque Dominus ad eum:
« Exaudivi orationem tuam et deprecationem tuam, quam
deprecatus es coram me; sanctificavi domum hanc, quam ædificasti,
ut ponerem nomen meum ibi in sempiternum; et erunt oculi mei et cor
meum ibi cunctis diebus.
</vers>
    <vers num="4"> Tu quoque, si ambulaveris coram me,
sicut ambulavit David pater tuus in simplicitate cordis et in
æquitate, et feceris omnia, quæ præcepi tibi, et legitima mea et
iudicia mea servaveris,
</vers>
    <vers num="5"> ponam thronum regni tui super Israel
in sempiternum, sicut locutus sum David patri tuo dicens: Non
auferetur de genere tuo vir de solio Israel.
</vers>
    <vers num="6"> Si autem aversione aversi fueritis
vos et filii vestri non sequentes me nec custodientes mandata mea
et decreta mea, quæ proposui vobis, sed abieritis et colueritis
deos alienos et adoraveritis eos,
</vers>
    <vers num="7"> auferam Israel de superficie terræ,
quam dedi eis, et templum, quod sanctificavi nomini meo, proiciam a
conspectu meo; eritque Israel in proverbium et in fabulam cunctis
populis,
</vers>
    <vers num="8"> et domus hæc erit in ruinas. Omnis,
qui transierit per eam, stupebit et sibilabit et dicet:
“Quare fecit Dominus sic terræ huic et domui
huic?”.
</vers>
    <vers num="9"> Et respondebunt: “Quia
dereliquerunt Dominum Deum suum, qui eduxit patres eorum de terra
Ægypti, et secuti sunt deos alienos et adoraverunt eos et
coluerunt eos; idcirco induxit Dominus super eos omne malum
hoc” ».
</vers>
    <vers num="10"> Expletis autem annis viginti,
postquam ædificaverat Salomon duas domos, id est domum Domini et
domum regis
</vers>
    <vers num="11"> — Hiram rege Tyri præbente
Salomoni ligna cedrina et abiegna et aurum iuxta omne quod opus
habuerat — tunc dedit Salomon Hiram viginti oppida in terra
Galilææ.
</vers>
    <vers num="12"> Et egressus est Hiram de Tyro, ut
videret oppida, quæ dederat ei Salomon, et non placuerunt ei;
</vers>
    <vers num="13"> et ait: « Hæccine sunt
civitates, quas dedisti mihi, frater? ». Et appellavit
eas terram Chabul usque in diem hanc.
</vers>
    <vers num="14"> Misit quoque Hiram ad regem centum
viginti talenta auri.
</vers>
    <vers num="15"> Hæc est summa indictionis, quam
constituit rex Salomon ad ædificandam domum Domini et domum suam
et Mello et murum Ierusalem et Asor et Mageddo et Gazer.
</vers>
    <vers num="16"> Pharao rex Ægypti ascendit et cepit
Gazer succenditque eam igni et Chananæum, qui habitabat in
civitate, interfecit; et dedit eam in dotem filiæ suæ uxori
Salomonis.
</vers>
    <vers num="17"> Ædificavit ergo Salomon Gazer et
Bethoron inferiorem
</vers>
    <vers num="18"> et Baalath et Thamar in terra
solitudinis
</vers>
    <vers num="19"> et omnes civitates horreorum, quæ
ad se pertinebant, et civitates curruum et civitates equorum et
quodcumque ei placuit, ut ædificaret in Ierusalem et in Libano et
in omni terra potestatis suæ.
</vers>
    <vers num="20"> Universum populum, qui remanserat de
Amorræis et Hetthæis et Pherezæis et Hevæis et Iebusæis, qui
non erant de filiis Israel,
</vers>
    <vers num="21"> horum filios, qui remanserant post
eos in terra, quos scilicet non potuerant filii Israel exterminare,
fecit Salomon tributarios usque in diem hanc.
</vers>
    <vers num="22"> De filiis autem Israel non
constituit Salomon servire quemquam, sed erant viri bellatores et
ministri eius et principes et pugnatores eius et præfecti curruum
et equitum.
</vers>
    <vers num="23"> Erant autem principes eorum, qui
super omnia opera Salomonis præpositi erant, quingenti
quinquaginta; qui habebant subiectum populum et statutis operibus
imperabant.
</vers>
    <vers num="24"> Filia autem pharaonis ascendit de
civitate David in domum suam, quam ædificaverat ei; tunc
ædificavit Mello.
</vers>
    <vers num="25"> Offerebat quoque Salomon tribus
vicibus per annos singulos holocausta et pacificas victimas super
altare, quod ædificaverat Domino, et adolebat coram Domino;
perfectumque est templum.
</vers>
    <vers num="26"> Classem quoque fecit rex Salomon in
Asiongaber, quæ est iuxta Ailath in litore maris Rubri in terra
Idumæa.
</vers>
    <vers num="27"> Misitque Hiram in classe illa servos
suos viros nauticos gnaros maris cum servis Salomonis.
</vers>
    <vers num="28"> Qui, cum venissent in Ophir, sumptum
inde aurum quadringentorum viginti talentorum detulerunt ad regem
Salomonem.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Sed et regina Saba, audita fama
Salomonis — in honorem nominis Domini — venit tentare
eum in ænigmatibus.
</vers>
    <vers num="2"> Et ingressa Ierusalem multo cum
comitatu et divitiis, camelis portantibus aromata et aurum
infinitum nimis et gemmas pretiosas, venit ad Salomonem et locuta
est ei universa, quæ habebat in corde suo.
</vers>
    <vers num="3"> Et docuit eam Salomon omnia verba,
quæ proposuerat: non fuit sermo, qui regem posset latere, et non
responderet ei.
</vers>
    <vers num="4"> Videns autem regina Saba omnem
sapientiam Salomonis et domum, quam ædificaverat,
</vers>
    <vers num="5"> et cibos mensæ eius et sessionem
servorum et ordinem ministrantium vestesque eorum et pincernas et
holocausta, quæ offerebat in domo Domini, non habebat ultra
spiritum
</vers>
    <vers num="6"> dixitque ad regem: « Verus
est sermo, quem audivi in terra mea super rebus tuis et super
sapientia tua!
</vers>
    <vers num="7"> Et non credebam narrantibus mihi,
donec ipsa veni et vidi oculis meis et probavi quod media pars mihi
nuntiata non fuerit; maior est sapientia et bona tua quam rumor,
quem audivi.
</vers>
    <vers num="8"> Beati viri tui et beati servi tui hi,
qui stant coram te semper et audiunt sapientiam tuam!
</vers>
    <vers num="9"> Sit Dominus Deus tuus benedictus, cui
placuisti, et posuit te super thronum Israel, eo quod dilexerit
Dominus Israel in sempiternum et constituit te regem, ut faceres
iudicium et iustitiam ».
</vers>
    <vers num="10"> Dedit ergo regi centum viginti
talenta auri et aromata multa nimis et gemmas pretiosas; non sunt
allata ultra aromata tam multa quam ea, quæ dedit regina Saba regi
Salomoni.
</vers>
    <vers num="11"> Sed et classis Hiram, quæ portabat
aurum de Ophir, attulit ex Ophir ligna thyina multa nimis et gemmas
pretiosas.
</vers>
    <vers num="12"> Fecitque rex de lignis thyinis
fulcra domus Domini et domus regiæ et citharas lyrasque
cantoribus. Non sunt allata huiuscemodi ligna thyina neque visa
usque in præsentem diem.
</vers>
    <vers num="13"> Rex autem Salomon dedit reginæ Saba
omnia, quæ voluit et petivit ab eo, præter ea, quæ ultro
obtulerat ei munere regio. Quæ reversa est et abiit in terram suam
cum servis suis.
</vers>
    <vers num="14"> Erat autem pondus auri, quod
afferebatur Salomoni per annos singulos, sescentorum sexaginta sex
talentorum auri,
</vers>
    <vers num="15"> præter id, quod proveniebat ex
tributis subiectorum et commercio negotiatorum et omnium regum
Arabiæ et ducum terræ.
</vers>
    <vers num="16"> Fecit quoque rex Salomon ducenta
scuta de auro puro, sescentos auri siclos dedit in laminas scuti
unius;
</vers>
    <vers num="17"> et trecentas peltas ex auro probato,
tres minæ auri unam peltam vestiebant; posuitque ea rex in domo
Saltus Libani.
</vers>
    <vers num="18"> Fecit etiam rex Salomon thronum de
ebore grandem et vestivit eum auro fulvo nimis.
</vers>
    <vers num="19"> Qui habebat sex gradus, et summitas
throni rotunda erat in parte posteriori, et duæ manus hinc atque
inde tenentes sedile, et duo leones stabant iuxta manus;
</vers>
    <vers num="20"> et duodecim leunculi stantes super
sex gradus hinc atque inde. Non est factum tale opus in universis
regnis.
</vers>
    <vers num="21"> Sed et omnia vasa, quibus potabat
rex Salomon, erant aurea, et universa supellex domus Saltus Libani
de auro purissimo; non erat argentum nec alicuius pretii putabatur
in diebus Salomonis,
</vers>
    <vers num="22"> quia classis Tharsis, quæ regi
erat, per mare cum classe Hiram semel per tres annos redibat
deferens aurum et argentum et ebur et simias et pavos.
</vers>
    <vers num="23"> Magnificatus est ergo rex Salomon
super omnes reges terræ divitiis et sapientia.
</vers>
    <vers num="24"> Et universa terra desiderabat vultum
Salomonis, ut audiret sapientiam eius, quam dederat Deus in corde
eius.
</vers>
    <vers num="25"> Et singuli deferebant ei munera,
vasa argentea et aurea, vestes et arma bellica, aromata quoque et
equos et mulos per annos singulos.
</vers>
    <vers num="26"> Congregavitque Salomon currus et
equites, et facti sunt ei mille quadringenti currus et duodecim
milia equitum; et disposuit eos per civitates quadrigarum et cum
rege in Ierusalem.
</vers>
    <vers num="27"> Fecitque ut tanta esset abundantia
argenti in Ierusalem quanta et lapidum; et cedrorum præbuit
multitudinem quasi sycomoros, quæ nascuntur in Sephela.
</vers>
    <vers num="28"> Et educebantur equi Salomoni de
Ægypto et de Coa; negotiatores enim regis emebant de Coa statuto
pretio.
</vers>
    <vers num="29"> Constabat autem et egrediebatur
quadriga ex Ægypto sescentis siclis argenti, et equus centum
quinquaginta; atque in hunc modum cunctis regibus Hetthæorum et
Syriæ per manus suas venundabant.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Rex autem Salomon amavit mulieres
alienigenas multas, filiam quoque pharaonis et Moabitidas et
Ammonitidas, Idumæas et Sidonias et Hetthæas,
</vers>
    <vers num="2"> de gentibus, super quibus dixit
Dominus filiis Israel: « Non ingrediemini ad eas, neque
de illis ingredientur ad vestras; certissime enim avertent corda
vestra, ut sequamini deos earum ». His itaque copulatus
est Salomon amore;
</vers>
    <vers num="3"> fueruntque ei uxores quasi reginæ
septingentæ et concubinæ trecentæ, et averterunt mulieres cor
eius.
</vers>
    <vers num="4"> Cumque iam esset senex, depravatum
est cor eius per mulieres, ut sequeretur deos alienos; nec erat cor
eius perfectum cum Domino Deo suo sicut cor David patris eius,
</vers>
    <vers num="5"> sed colebat Salomon Astharthen, deam
Sidoniorum, et Melchom idolum Ammonitarum.
</vers>
    <vers num="6"> Fecitque Salomon quod non placuerat
coram Domino et non adimplevit ut sequeretur Dominum sicut David
pater eius.
</vers>
    <vers num="7"> Tunc ædificavit Salomon fanum Chamos
idolo Moab in monte, qui est contra Ierusalem, et Melchom idolo
filiorum Ammon;
</vers>
    <vers num="8"> atque in hunc modum fecit universis
uxoribus suis alienigenis, quæ adolebant et immolabant diis
suis.
</vers>
    <vers num="9"> Igitur iratus est Dominus Salomoni,
quod aversa esset mens eius a Domino, Deo Israel, qui apparuerat ei
bis
</vers>
    <vers num="10"> et præceperat de verbo hoc, ne
sequeretur deos alienos; et non custodivit, quæ mandavit ei
Dominus.
</vers>
    <vers num="11"> Dixit itaque Dominus Salomoni:
« Quia habuisti hoc apud te et non custodisti pactum
meum et præcepta mea, quæ mandavi tibi, disrumpens scindam regnum
tuum a te et dabo illud servo tuo.
</vers>
    <vers num="12"> Verumtamen in diebus tuis non faciam
propter David patrem tuum; de manu filii tui scindam illud.
</vers>
    <vers num="13"> Nec totum regnum auferam, sed tribum
unam dabo filio tuo propter David servum meum et Ierusalem, quam
elegi ».
</vers>
    <vers num="14"> Suscitavit autem Dominus adversarium
Salomoni Adad Idumæum, qui erat de semine regio, in Edom.
</vers>
    <vers num="15"> Cum enim vicisset David Idumæam, et
ascendisset Ioab princeps militiæ ad sepeliendum eos, qui fuerant
interfecti, et occidisset omne masculinum in Idumæa
</vers>
    <vers num="16"> — sex enim mensibus ibi
moratus est Ioab et omnis Israel, donec interimerent omne
masculinum in Idumæa —
</vers>
    <vers num="17"> fugit Adad ipse et viri Idumæi de
servis patris eius cum eo, ut ingrederetur Ægyptum; erat autem
Adad puer parvulus.
</vers>
    <vers num="18"> Cumque surrexissent de Madian,
venerunt in Pharan tuleruntque secum viros de Pharan et introierunt
Ægyptum ad pharaonem regem Ægypti, qui dedit ei domum et cibos
constituit et terram delegavit.
</vers>
    <vers num="19"> Et invenit Adad gratiam coram pharao
valde, in tantum ut daret ei uxorem sororem uxoris suæ germanam
Taphnes reginæ.
</vers>
    <vers num="20"> Genuitque ei soror Taphnes Genubath
filium et ablactavit eum Taphnes in domo pharaonis, eratque
Genubath habitans apud pharaonem cum filiis eius.
</vers>
    <vers num="21"> Cumque audisset Adad in Ægypto
dormisse David cum patribus suis et mortuum esse Ioab principem
militiæ, dixit pharaoni: « Dimitte me, ut vadam in
terram meam ».
</vers>
    <vers num="22"> Dixitque ei pharao: « Qua
enim re apud me indiges, ut quæras ire ad terram
tuam? ». At ille respondit: « Nulla; sed
obsecro, ut dimittas me ».
</vers>
    <vers num="23"> Suscitavit quoque Deus Salomoni
adversarium Razon filium Eliada, qui fugerat ab Adadezer rege Soba
domino suo.
</vers>
    <vers num="24"> Et congregavit ad se viros et factus
est princeps turmæ, cum interficeret eos David; abieruntque
Damascum et habitaverunt ibi et regnaverunt in Damasco.
</vers>
    <vers num="25"> Eratque adversarius Israeli cunctis
diebus Salomonis; et hoc cum malo, quod erat Adad. Et detestatus
est Israel regnavitque in Syria.
</vers>
    <vers num="26"> Ieroboam quoque filius Nabat,
Ephrathæus de Sareda, servus Salomonis, cuius mater erat nomine
Sarva mulier vidua, levavit manum contra regem.
</vers>
    <vers num="27"> Et hæc causa rebellionis adversus
eum: Salomon ædificavit Mello et coæquavit voraginem civitatis
David patris sui.
</vers>
    <vers num="28"> Erat autem Ieroboam vir fortis et
strenuus; vidensque Salomon adulescentem industrium constituerat
eum præfectum super labores universæ domus Ioseph.
</vers>
    <vers num="29"> Factum est igitur in tempore illo,
ut Ieroboam egrederetur de Ierusalem, et inveniret eum Ahias
Silonites propheta in via opertus pallio novo; erant autem duo
tantum in agro.
</vers>
    <vers num="30"> Apprehendensque Ahias pallium suum
novum, quo coopertus erat, scidit in duodecim partes
</vers>
    <vers num="31"> et ait ad Ieroboam:
« Tolle tibi decem scissuras; hæc enim dicit Dominus,
Deus Israel: Ecce ego scindam regnum de manu Salomonis et dabo tibi
decem tribus.
</vers>
    <vers num="32"> Porro una tribus remanebit ei
propter servum meum David et Ierusalem civitatem, quam elegi ex
omnibus tribubus Israel;
</vers>
    <vers num="33"> eo quod dereliquerint me et
adoraverint Astharthen deam Sidoniorum et Chamos deum Moab et
Melchom deum filiorum Ammon et non ambulaverint in viis meis, ut
facerent iustitiam coram me et præcepta mea et iudicia sicut David
pater eius.
</vers>
    <vers num="34"> Nec auferam omne regnum de manu
eius, sed ducem ponam eum cunctis diebus vitæ suæ propter David
servum meum, quem elegi, qui custodivit mandata mea et præcepta
mea.
</vers>
    <vers num="35"> Auferam autem regnum de manu filii
eius et dabo tibi decem tribus;
</vers>
    <vers num="36"> filio autem eius dabo tribum unam,
ut remaneat lucerna David servo meo cunctis diebus coram me in
Ierusalem civitate, quam elegi, ut esset nomen meum ibi.
</vers>
    <vers num="37"> Te autem assumam, et regnabis super
omnia, quæ desiderat anima tua, erisque rex super Israel.
</vers>
    <vers num="38"> Si igitur audieris omnia, quæ
præcepero tibi, et ambulaveris in viis meis et feceris, quod
rectum est coram me custodiens mandata mea et præcepta mea, sicut
fecit David servus meus, ero tecum et ædificabo tibi domum
stabilem, quomodo ædificavi David, et tradam tibi Israel
</vers>
    <vers num="39"> et affligam semen David super hoc,
verumtamen non cunctis diebus ».
</vers>
    <vers num="40"> Voluit ergo Salomon interficere
Ieroboam, qui surrexit et aufugit in Ægyptum ad Sesac regem
Ægypti et fuit in Ægypto usque ad mortem Salomonis.
</vers>
    <vers num="41"> Reliqua autem gestorum Salomonis,
omnia, quæ fecit, et sapientia eius, ecce universa scripta sunt in
libro gestorum Salomonis;
</vers>
    <vers num="42"> dies autem, quos regnavit Salomon in
Ierusalem super omnem Israel, quadraginta anni sunt.
</vers>
    <vers num="43"> Dormivitque Salomon cum patribus
suis et sepultus est in civitate David patris sui; regnavitque
Roboam filius eius pro eo.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Venit autem Roboam in Sichem;
illuc enim congregatus erat omnis Israel ad constituendum eum
regem.
</vers>
    <vers num="2"> At Ieroboam filius Nabat, cum adhuc
esset in Ægypto profugus a facie regis Salomonis, audito hoc
nuntio, reversus est de Ægypto.
</vers>
    <vers num="3"> Miseruntque et vocaverunt eum. Venit
ergo Ieroboam et omnis multitudo Israel, et locuti sunt ad Roboam
dicentes:
</vers>
    <vers num="4"> « Pater tuus durissimum
iugum imposuit nobis; tu itaque nunc imminue paululum de imperio
patris tui durissimo et de iugo gravissimo, quod imposuit nobis, et
serviemus tibi ».
</vers>
    <vers num="5"> Qui ait eis: « Ite usque
ad tertium diem et revertimini ad me ».
Cumque abisset populus,
</vers>
    <vers num="6"> iniit consilium rex Roboam cum
senioribus, qui assistebant coram Salomone patre eius, cum adhuc
viveret, et ait: « Quod mihi datis consilium, ut
respondeam populo huic? ».
</vers>
    <vers num="7"> Qui dixerunt ei: « Si
hodie obœdieris populo huic et servieris et petitioni eorum
cesseris locutusque fueris ad eos verba lenia, erunt tibi servi
cunctis diebus ».
</vers>
    <vers num="8"> Qui dereliquit consilium senum, quod
dederant ei, et adhibuit adulescentes, qui nutriti fuerant cum eo
et assistebant illi,
</vers>
    <vers num="9"> dixitque ad eos: « Quod
mihi datis consilium, ut respondeam populo huic, qui dixerunt mihi:
“Levius fac iugum, quod imposuit pater tuus super
nos”? ».
</vers>
    <vers num="10"> Et dixerunt ei iuvenes, qui nutriti
fuerant cum eo: « Sic loquere populo huic, qui locuti
sunt ad te dicentes: “Pater tuus aggravavit iugum nostrum, tu
releva nos”; sic loqueris ad eos: Minimus digitus meus
grossior est lumbis patris mei.
</vers>
    <vers num="11"> Et nunc, pater meus posuit super vos
iugum grave, ego autem addam super iugum vestrum; pater meus
cecidit vos flagellis, ego autem cædam
scorpionibus ».
</vers>
    <vers num="12"> Venit ergo Ieroboam et omnis populus
ad Roboam die tertia, sicut locutus fuerat rex dicens:
« Revertimini ad me die tertia ».
</vers>
    <vers num="13"> Responditque rex populo dura,
derelicto consilio seniorum, quod ei dederant,
</vers>
    <vers num="14"> et locutus est eis secundum
consilium iuvenum dicens:
« Pater meus aggravavit iugum vestrum,
ego autem addam iugo vestro;
pater meus cecidit vos flagellis,
ego autem cædam vos scorpionibus ».
</vers>
    <vers num="15"> Ergo non acquievit rex populo,
quoniam dispositum erat a Domino, ut suscitaret verbum suum, quod
locutus fuerat in manu Ahiæ Silonitæ ad Ieroboam filium
Nabat.
</vers>
    <vers num="16"> Videns itaque omnis Israel quod
noluisset eos audire rex, respondit ei dicens:
« Quæ nobis pars in David,
vel quæ hereditas in filio Isai?
Vade in tabernacula tua, Israel!
Nunc vide domum tuam, David! ». Et abiit Israel in
tabernacula sua.
</vers>
    <vers num="17"> Super filios autem Israel, quicumque
habitabant in civitatibus Iudæ, regnavit Roboam.
</vers>
    <vers num="18"> Misit rex Roboam Adoniram, qui erat
super servitutem; et lapidavit eum omnis Israel, et mortuus est.
Porro rex Roboam festinus ascendit currum et fugit in
Ierusalem.
</vers>
    <vers num="19"> Recessitque Israel a domo David
usque in præsentem diem.
</vers>
    <vers num="20"> Factum est autem cum audisset omnis
Israel quod reversus esset Ieroboam, miserunt et vocaverunt eum,
congregato cœtu, et constituerunt eum regem super omnem Israel;
nec secutus est quisquam domum David præter tribum Iudæ
solam.
</vers>
    <vers num="21"> Venit autem Roboam Ierusalem et
congregavit universam domum Iudæ et tribum Beniamin, centum
octoginta milia electorum virorum bellatorum, ut pugnaret contra
domum Israel et reduceret regnum Roboam filio Salomonis.
</vers>
    <vers num="22"> Factus est vero sermo Domini ad
Semeiam virum Dei dicens:
</vers>
    <vers num="23"> « Loquere ad Roboam
filium Salomonis regem Iudæ et ad omnem domum Iudæ et Beniamin et
reliquos de populo dicens:
</vers>
    <vers num="24"> Hæc dicit Dominus: Non ascendetis
neque bellabitis contra fratres vestros, filios Israel; revertatur
vir in domum suam; a me enim factum est hoc ». Audierunt
sermonem Domini et reversi sunt de itinere, sicut eis præceperat
Dominus.
</vers>
    <vers num="25"> Ædificavit autem Ieroboam Sichem in
monte Ephraim et habitavit ibi; et egressus inde ædificavit
Phanuel.
</vers>
    <vers num="26"> Dixitque Ieroboam in corde suo:
« Nunc revertetur regnum ad domum David,
</vers>
    <vers num="27"> si ascenderit populus iste, ut
faciat sacrificia in domo Domini in Ierusalem, et convertetur cor
populi huius ad dominum suum Roboam regem Iudæ, interficientque me
et revertentur ad Roboam regem Iudæ ».
</vers>
    <vers num="28"> Et excogitato consilio, fecit rex
duos vitulos aureos et dixit ad populum: « Nolite ultra
ascendere in Ierusalem! Ecce dii tui, Israel, qui te eduxerunt de
terra Ægypti ».
</vers>
    <vers num="29"> Posuitque unum in Bethel et alterum
donavit in Dan;
</vers>
    <vers num="30"> et factum est hoc in peccatum: ibat
enim populus coram uno usque in Dan.
</vers>
    <vers num="31"> Et fecit fana in excelsis et
sacerdotes de extremis populi, qui non erant de filiis Levi.
</vers>
    <vers num="32"> Constituitque diem sollemnem in
mense octavo, quinta decima die mensis, in similitudinem
sollemnitatis, quæ celebratur in Iuda. Et ascendit altare; sic
fecit in Bethel, ut immolaret vitulis, quos fabricatus erat;
constituitque in Bethel sacerdotes excelsorum, quæ fecerat.
</vers>
    <vers num="33"> Et ascendit super altare, quod
exstruxerat in Bethel, quinta decima die mensis octavi, quem
finxerat de corde suo; et fecit sollemnitatem filiis Israel et
ascendit super altare, ut adoleret.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Et ecce vir Dei venit de Iuda in
sermone Domini in Bethel, Ieroboam stante super altare ad
adolendum;
</vers>
    <vers num="2"> et exclamavit contra altare in
sermone Domini et ait: « Altare, altare, hæc dicit
Dominus: Ecce filius nascetur domui David, Iosias nomine, et
immolabit super te sacerdotes excelsorum, qui nunc in te immolant,
et ossa hominum super te incendent ».
</vers>
    <vers num="3"> Deditque in illa die signum dicens:
« Hoc erit signum, quod locutus est Dominus: ecce altare
scindetur, et effundetur cinis, qui in eo est ».
</vers>
    <vers num="4"> Cumque audisset rex sermonem hominis
Dei, quem inclamaverat contra altare in Bethel, extendit manum suam
de altari dicens: « Apprehendite eum! ». Et
exaruit manus eius, quam extenderat contra eum, nec valuit
retrahere eam ad se.
</vers>
    <vers num="5"> Altare quoque scissum est, et effusus
est cinis de altari iuxta signum, quod prædixerat vir Dei in
sermone Domini.
</vers>
    <vers num="6"> Et ait rex ad virum Dei:
« Deprecare faciem Domini Dei tui et ora pro me, ut
restituatur manus mea mihi ». Oravit vir Dei faciem
Domini, et reversa est manus regis ad eum et facta est sicut prius
fuerat.
</vers>
    <vers num="7"> Locutus est autem rex ad virum Dei:
« Veni mecum domum, ut prandeas, et dabo tibi
munera ».
</vers>
    <vers num="8"> Responditque vir Dei ad regem:
« Si dederis mihi mediam partem domus tuæ, non veniam
tecum nec comedam panem neque bibam aquam in loco isto;
</vers>
    <vers num="9"> sic enim mandatum est mihi in sermone
Domini præcipientis: “Non comedes panem neque bibes aquam
nec reverteris per viam, qua venisti” ».
</vers>
    <vers num="10"> Abiit ergo per aliam viam et non est
reversus per iter, quo venerat in Bethel.
</vers>
    <vers num="11"> Prophetes autem quidam senex
habitabat in Bethel; ad quem venerunt filii sui et narraverunt ei
omnia opera, quæ fecerat vir Dei illa die in Bethel, et verba,
quæ locutus fuerat ad regem, narraverunt quoque patri suo.
</vers>
    <vers num="12"> Et dixit eis pater eorum:
« Per quam viam abiit? ». Ostenderunt ei
filii sui viam, per quam abierat vir Dei, qui venerat de Iuda.
</vers>
    <vers num="13"> Et ait filiis suis:
« Sternite mihi asinum ». Qui cum
stravissent, ascendit
</vers>
    <vers num="14"> et abiit post virum Dei et invenit
eum sedentem subtus terebinthum et ait illi: « Tune es
vir Dei, qui venisti de Iuda?”. Respondit ille:
« Ego sum ».
</vers>
    <vers num="15"> Dixit ad eum: « Veni
mecum domum, ut comedas panem ».
</vers>
    <vers num="16"> Qui ait: « Non possum
reverti neque venire tecum nec comedam panem neque bibam aquam in
loco isto;
</vers>
    <vers num="17"> sic enim dictum est mihi in sermone
Domini: “Non comedes panem et non bibes ibi aquam nec
reverteris per viam, qua ieris” ».
</vers>
    <vers num="18"> Qui ait illi: « Et ego
propheta sum similis tui; et angelus locutus est mihi in sermone
Domini dicens: “Reduc eum tecum in domum tuam, et comedat
panem et bibat aquam” ». Fefellit eum
</vers>
    <vers num="19"> et reduxit secum; comedit ergo panem
in domo eius et bibit aquam.
</vers>
    <vers num="20"> Cumque sederent ad mensam, factus
est sermo Domini ad prophetam, qui reduxerat eum,
</vers>
    <vers num="21"> et exclamavit ad virum Dei, qui
venerat de Iuda, dicens: « Hæc dicit Dominus: Quia non
obœdiens fuisti ori Domini et non custodisti mandatum, quod
præcepit tibi Dominus Deus tuus,
</vers>
    <vers num="22"> et reversus es et comedisti panem et
bibisti aquam in loco, in quo præcepit tibi, ne comederes panem
neque biberes aquam, non inferetur cadaver tuum in sepulcrum patrum
tuorum ».
</vers>
    <vers num="23"> Cumque comedisset panem et bibisset,
stravit sibi asinum prophetæ, qui reduxerat eum;
</vers>
    <vers num="24"> et, cum abisset, invenit eum leo in
via et occidit, et erat cadaver eius proiectum in itinere; asinus
autem stabat iuxta illum, et leo stabat iuxta cadaver.
</vers>
    <vers num="25"> Et ecce viri transeuntes viderunt
cadaver proiectum in via et leonem stantem iuxta cadaver; et
venerunt et divulgaverunt in civitate, in qua prophetes ille senex
habitabat.
</vers>
    <vers num="26"> Quod cum audisset propheta ille, qui
reduxerat eum de via, ait: « Vir Dei est, qui
inobœdiens fuit ori Domini, et tradidit eum Dominus leoni; et
confregit eum et occidit iuxta verbum Domini, quod locutus est
ei ».
</vers>
    <vers num="27"> Dixitque ad filios suos:
« Sternite mihi asinum!  ». Qui cum
stravissent,
</vers>
    <vers num="28"> et ille abisset, invenit cadaver
eius proiectum in via et asinum et leonem stantes iuxta cadaver;
non comedit leo de cadavere nec læsit asinum.
</vers>
    <vers num="29"> Tulit ergo prophetes cadaver viri
Dei et posuit illud super asinum et reversus intulit in civitatem
prophetæ senis, ut plangerent eum et sepelirent.
</vers>
    <vers num="30"> Et posuit cadaver eius in sepulcro
suo, et planxerunt eum: « Heu, heu, mi
frater! ».
</vers>
    <vers num="31"> Cumque sepelissent eum, dixit ad
filios suos: « Cum mortuus fuero, sepelite me in
sepulcro, in quo vir Dei sepultus est; iuxta ossa eius ponite ossa
mea.
</vers>
    <vers num="32"> Profecto enim veniet sermo, quem
prædixit in sermone Domini contra altare, quod est in Bethel, et
contra omnia fana excelsorum, quæ sunt in urbibus
Samariæ ».
</vers>
    <vers num="33"> Post hæc non est reversus Ieroboam
de via sua pessima, sed iterum faciebat de novissimis populi
sacerdotes excelsorum; quicumque volebat, implebat eius manum, ut
fieret sacerdos excelsorum.
</vers>
    <vers num="34"> Et propter hanc causam peccavit
domus Ieroboam, et eversa est et deleta de superficie terræ.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> In tempore illo ægrotavit Abia
filius Ieroboam, </vers>
    <vers num="2"> dixitque Ieroboam
uxori suæ: « Surge et commuta habitum, ne cognoscaris
quod sis uxor Ieroboam, et vade in Silo, ubi est Ahias propheta,
qui locutus est mihi quod regnaturus essem super populum hunc.
</vers>
    <vers num="3"> Tolle quoque in manu tua decem panes
et crustula et vas mellis et vade ad illum: ipse indicabit tibi
quid eventurum sit puero ».
</vers>
    <vers num="4"> Fecit, ut dixerat, uxor Ieroboam et
consurgens abiit in Silo et venit in domum Ahiæ; at ille non
poterat videre, quia caligaverant oculi eius præ senectute.
</vers>
    <vers num="5"> Dixerat autem Dominus ad Ahiam:
« Ecce uxor Ieroboam ingredietur, ut consulat te super
filio suo, qui ægrotat; hæc et hæc loqueris ei. Cum intret,
simulabit se peregrinam esse ».
</vers>
    <vers num="6"> Cum ergo audiret Ahias sonitum pedum
eius introeuntis per ostium, ait: « Ingredere, uxor
Ieroboam. Quare aliam te esse simulas? Ego autem missus sum ad te
durus nuntius.
</vers>
    <vers num="7"> Vade et dic Ieroboam: “Hæc
dicit Dominus, Deus Israel: Quia exaltavi te de medio populi et
dedi te ducem super populum meum Israel
</vers>
    <vers num="8"> et scidi regnum a domo David et dedi
illud tibi, et non fuisti sicut servus meus David, qui custodivit
mandata mea et secutus est me in toto corde suo faciens quod
placitum esset in conspectu meo,
</vers>
    <vers num="9"> sed operatus es mala super omnes, qui
fuerunt ante te, et fecisti tibi deos alienos et conflatiles, ut me
ad iracundiam provocares, me autem proiecisti post tergum tuum:
</vers>
    <vers num="10"> idcirco ecce ego inducam mala super
domum Ieroboam et percutiam de Ieroboam quidquid masculini sexus,
impuberem et puberem in Israel; et mundabo reliquias domus
Ieroboam, sicut mundari solet fimus usque ad purum.
</vers>
    <vers num="11"> Qui mortui fuerint de Ieroboam in
civitate, comedent eos canes; qui autem mortui fuerint in agro,
vorabunt eos aves cæli, quia Dominus locutus est.
</vers>
    <vers num="12"> Tu igitur surge et vade in domum
tuam, et in ipso introitu pedum tuorum in urbem morietur puer,
</vers>
    <vers num="13"> et planget eum omnis Israel et
sepeliet; iste enim solus inferetur de Ieroboam in sepulcrum, quia
inventum est in eo, quod bonum erat Domino, Deo Israel, in domo
Ieroboam.
</vers>
    <vers num="14"> Constituet autem sibi Dominus regem
super Israel, qui percutiat domum Ieroboam.
</vers>
    <vers num="15"> Et percutiet Dominus Israel, ut
moveatur sicut arundo in aqua, et evellet Israel de terra bona hac,
quam dedit patribus eorum; et ventilabit eos trans Flumen, quia
fecerunt sibi palos, ut irritarent Dominum.
</vers>
    <vers num="16"> Et tradet Dominus Israel propter
peccata Ieroboam, qui peccavit et peccare fecit
Israel” ».
</vers>
    <vers num="17"> Surrexit itaque uxor Ieroboam et
abiit et venit in Thersa; cumque illa ingrederetur limen domus,
puer mortuus est.
</vers>
    <vers num="18"> Et sepelierunt eum, et planxit illum
omnis Israel iuxta sermonem Domini, quem locutus est in manu servi
sui Ahiæ prophetæ.
</vers>
    <vers num="19"> Reliqua autem gestorum Ieroboam,
quomodo pugnaverit et quomodo regnaverit, ecce scripta sunt in
libro annalium regum Israel.
</vers>
    <vers num="20"> Dies autem, quibus regnavit
Ieroboam, viginti duo anni sunt; et dormivit cum patribus suis.
Regnavitque Nadab filius eius pro eo.
</vers>
    <vers num="21"> Porro Roboam filius Salomonis
regnavit in Iuda. Quadraginta et unius anni erat Roboam, cum
regnare cœpisset, et decem et septem annos regnavit in Ierusalem
civitate, quam elegit Dominus, ut poneret nomen suum ibi ex omnibus
tribubus Israel. Nomen autem matris eius Naama Ammanites.
</vers>
    <vers num="22"> Et fecit Iuda malum coram Domino, et
irritaverunt eum super omnibus, quæ fecerant patres eorum in
peccatis suis, quæ peccaverant;
</vers>
    <vers num="23"> ædificaverunt enim et ipsi sibi
excelsa et lapides et palos super omnem collem excelsum et subter
omnem arborem frondosam.
</vers>
    <vers num="24"> Sed et prostibula fuerunt in terra;
feceruntque omnes abominationes gentium, quas attrivit Dominus ante
faciem filiorum Israel.
</vers>
    <vers num="25"> In quinto autem anno regni Roboam
ascendit Sesac rex Ægypti in Ierusalem
</vers>
    <vers num="26"> et tulit thesauros domus Domini et
thesauros regios et universa diripuit, scuta quoque aurea omnia,
quæ fecerat Salomon.
</vers>
    <vers num="27"> Pro quibus fecit rex Roboam scuta
ærea et tradidit ea in manu ducum cursorum, qui excubabant ante
ostium domus regis.
</vers>
    <vers num="28"> Cumque ingrederetur rex in domum
Domini, portabant ea cursores et postea reportabant ad
armamentarium cursorum.
</vers>
    <vers num="29"> Reliqua autem gestorum Roboam et
omnia, quæ fecit, ecce scripta sunt in libro annalium regum
Iudæ.
</vers>
    <vers num="30"> Fuitque bellum inter Roboam et
Ieroboam cunctis diebus.
</vers>
    <vers num="31"> Dormivit itaque Roboam cum patribus
suis et sepultus est cum eis in civitate David; nomen autem matris
eius Naama Ammanites. Et regnavit Abiam filius eius pro eo.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Igitur in octavo decimo anno regni
Ieroboam filii Nabat regnavit Abiam super Iudam.
</vers>
    <vers num="2"> Tribus annis regnavit in Ierusalem;
nomen matris eius Maacha filia Abessalom.
</vers>
    <vers num="3"> Ambulavitque in omnibus peccatis
patris sui, quæ fecerat ante eum; nec erat cor eius perfectum cum
Domino Deo suo sicut cor David patris eius.
</vers>
    <vers num="4"> Sed propter David dedit ei Dominus
Deus suus lucernam in Ierusalem, ut suscitaret filium eius post eum
et statueret Ierusalem;
</vers>
    <vers num="5"> eo quod fecisset David rectum in
oculis Domini et non declinasset ab omnibus, quæ præceperat ei,
cunctis diebus vitæ suæ, excepta re Uriæ Hetthæi. (
      </vers>
    <vers num="6"> )
</vers>
    <vers num="7"> Reliqua autem gestorum Abiam et
omnia, quæ fecit, nonne hæc scripta sunt in libro annalium regum
Iudæ? Fuitque bellum inter Abiam et inter Ieroboam.
</vers>
    <vers num="8"> Et dormivit Abiam cum patribus suis,
et sepelierunt eum in civitate David; regnavitque Asa filius eius
pro eo.
</vers>
    <vers num="9"> In anno ergo vicesimo Ieroboam regis
Israel regnavit Asa rex Iudæ
</vers>
    <vers num="10"> et quadraginta et uno anno regnavit
in Ierusalem. Nomen matris eius Maacha filia Abessalom.
</vers>
    <vers num="11"> Et fecit Asa rectum ante conspectum
Domini sicut David pater eius.
</vers>
    <vers num="12"> Et abstulit prostibula de terra
purgavitque universas sordes idolorum, quæ fecerant patres
eius.
</vers>
    <vers num="13"> Insuper et Maacham matrem suam
amovit, ne esset domina, eo quod fecisset abominationem Aseræ;
confregitque Asa simulacrum turpissimum et combussit in torrente
Cedron.
</vers>
    <vers num="14"> Excelsa autem non abstulit;
verumtamen cor Asa perfectum erat coram Domino cunctis diebus
suis.
</vers>
    <vers num="15"> Et intulit ea, quæ sanctificaverat
pater suus et quæ ipse voverat, in domum Domini, argentum et aurum
et vasa.
</vers>
    <vers num="16"> Bellum autem erat inter Asa et Baasa
regem Israel cunctis diebus eorum.
</vers>
    <vers num="17"> Ascendit quoque Baasa rex Israel in
Iudam et ædificavit Rama, ut non posset quispiam egredi vel
ingredi de parte Asa regis Iudæ.
</vers>
    <vers num="18"> Tollens itaque Asa omne argentum et
aurum, quod remanserat in thesauris domus Domini et in thesauris
domus regiæ, dedit illud in manu servorum suorum et misit ad
Benadad filium Tabremmon filii Hezion regem Syriæ, qui habitabat
in Damasco, dicens:
</vers>
    <vers num="19"> « Fœdus est inter me et
te et inter patrem meum et patrem tuum; ideo misi tibi munera,
argentum et aurum, et peto, ut irritum facias fœdus, quod habes
cum Baasa rege Israel, et recedat a me ».
</vers>
    <vers num="20"> Acquiescens Benadad regi Asa misit
principes exercituum suorum in civitates Israel, et percusserunt
Ahion et Dan et Abelbethmaacha et universam Chenereth cum omni
terra Nephthali.
</vers>
    <vers num="21"> Quod cum audisset Baasa, cessavit
ædificare Rama et reversus est in Thersa.
</vers>
    <vers num="22"> Rex autem Asa convocavit omnem
Iudam, nullo excusato; et tulerunt lapides Rama et ligna eius,
quibus ædificaverat Baasa, et exstruxit de eis rex Asa Gabaa
Beniamin et Maspha.
</vers>
    <vers num="23"> Reliqua autem omnium gestorum Asa et
universa fortitudo eius et cuncta, quæ fecit, et civitates, quas
exstruxit, nonne hæc scripta sunt in libro annalium regum Iudæ?
Verumtamen in tempore senectutis suæ doluit pedes;
</vers>
    <vers num="24"> et dormivit cum patribus suis et
sepultus est cum eis in civitate David patris sui. Regnavitque
Iosaphat filius eius pro eo.
</vers>
    <vers num="25"> Nadab vero filius Ieroboam regnavit
super Israel anno secundo Asa regis Iudæ; regnavitque super Israel
duobus annis.
</vers>
    <vers num="26"> Et fecit, quod malum est in
conspectu Domini, et ambulavit in viis patris sui et in peccato
eius, quo peccare fecit Israel.
</vers>
    <vers num="27"> Insidiatus est autem ei Baasa filius
Ahiæ de domo Issachar et percussit eum in Gebbethon, quæ est urbs
Philisthinorum; siquidem Nadab et omnis Israel obsidebant
Gebbethon.
</vers>
    <vers num="28"> Interfecit igitur illum Baasa in
anno tertio Asa regis Iudæ et regnavit pro eo.
</vers>
    <vers num="29"> Cumque regnasset, percussit omnem
domum Ieroboam; non dimisit ne unam quidem animam de semine eius,
donec deleret eam iuxta verbum Domini, quod locutus fuerat in manu
servi sui Ahiæ Silonitis
</vers>
    <vers num="30"> propter peccata Ieroboam, quæ
peccaverat et quibus peccare fecerat Israel, et propter delictum,
quo irritaverat Dominum, Deum Israel.
</vers>
    <vers num="31"> Reliqua autem gestorum Nadab et
omnia, quæ fortiter operatus est, nonne hæc scripta sunt in libro
annalium regum Israel?
</vers>
    <vers num="32"> Fuitque bellum inter Asa et Baasa
regem Israel cunctis diebus eorum.
</vers>
    <vers num="33"> Anno tertio Asa regis Iudæ regnavit
Baasa filius Ahiæ super omnem Israel in Thersa viginti quattuor
annis;
</vers>
    <vers num="34"> et fecit malum coram Domino
ambulavitque in via Ieroboam et in peccato eius, quo peccare fecit
Israel.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Factus est autem sermo Domini ad
Iehu filium Hanani contra Baasa dicens:
</vers>
    <vers num="2"> « Pro eo quod exaltavi te
de pulvere et posui te ducem super populum meum Israel, tu autem
ambulasti in via Ieroboam et peccare fecisti populum meum Israel,
ut me irritares in peccatis eorum,
</vers>
    <vers num="3"> ecce ego demetam posteriora Baasa et
posteriora domus eius et faciam domum tuam sicut domum Ieroboam
filii Nabat.
</vers>
    <vers num="4"> Qui mortuus fuerit de Baasa in
civitate, comedent eum canes; et, qui mortuus fuerit ex eo in agro,
comedent eum volucres cæli”.
</vers>
    <vers num="5"> Reliqua autem gestorum Baasa et
quæcumque fecit et fortitudo eius, nonne hæc scripta sunt in
libro annalium regum Israel?
</vers>
    <vers num="6"> Dormivit ergo Baasa cum patribus suis
sepultusque est in Thersa; et regnavit Ela filius eius pro eo.
</vers>
    <vers num="7"> Sed et in manu Iehu filii Hanani
prophetæ verbum Domini factum est ad Baasa et ad domum eius
propter omne malum, quod fecerat coram Domino ad irritandum eum in
operibus manuum suarum, ut fieret sicut domus Ieroboam, eo quod
percussisset eam.
</vers>
    <vers num="8"> Anno vicesimo sexto Asa regis Iudæ
regnavit Ela filius Baasa super Israel in Thersa duobus annis.
</vers>
    <vers num="9"> Et rebellavit contra eum servus suus
Zamri dux mediæ partis curruum. Erat autem Ela in Thersa bibens et
temulentus in domo Arsa præfecti domus in Thersa;
</vers>
    <vers num="10"> irruens ergo Zamri percussit et
occidit eum anno vicesimo septimo Asa regis Iudæ et regnavit pro
eo.
</vers>
    <vers num="11"> Cumque regnasset et sedisset super
solium eius, percussit omnem domum Baasa et non dereliquit ex eo
quidquid masculini sexus et propinquos et amicos eius.
</vers>
    <vers num="12"> Delevitque Zamri omnem domum Baasa
iuxta verbum Domini, quod locutus fuerat ad Baasa in manu Iehu
prophetæ,
</vers>
    <vers num="13"> propter universa peccata Baasa et
peccata Ela filii eius, qui peccaverunt et peccare fecerunt Israel
provocantes Dominum, Deum Israel, in vanitatibus suis.
</vers>
    <vers num="14"> Reliqua autem gestorum Ela et omnia,
quæ fecit, nonne hæc scripta sunt in libro annalium regum
Israel?
</vers>
    <vers num="15"> Anno vicesimo septimo Asa regis
Iudæ regnavit Zamri septem diebus in Thersa. Porro exercitus
obsidebat Gebbethon urbem Philisthinorum.
</vers>
    <vers num="16"> Cumque audisset rebellasse Zamri et
occidisse regem, fecit sibi regem omnis Israel Amri, qui erat
princeps militiæ super Israel in die illa in castris.
</vers>
    <vers num="17"> Ascendit ergo Amri et omnis Israel
cum eo de Gebbethon, et obsidebant Thersa;
</vers>
    <vers num="18"> videns autem Zamri quod expugnanda
esset civitas, ingressus est palatium et succendit super se domum
regiam et mortuus est igne
</vers>
    <vers num="19"> in peccatis suis, quæ peccaverat
faciens malum coram Domino et ambulans in via Ieroboam et in
peccato eius, quo fecit peccare Israel.
</vers>
    <vers num="20"> Reliqua autem gestorum Zamri et
rebellio, quam fecit, nonne hæc scripta sunt in libro annalium
regum Israel?
</vers>
    <vers num="21"> Tunc divisus est populus Israel in
duas partes: media pars populi sequebatur Thebni filium Gineth, ut
constitueret eum regem, et media pars Amri.
</vers>
    <vers num="22"> Prævaluit autem populus, qui erat
cum Amri, populo, qui sequebatur Thebni filium Gineth; mortuusque
est Thebni, et regnavit Amri.
</vers>
    <vers num="23"> Anno tricesimo primo Asa regis Iudæ
regnavit Amri super Israel duodecim annis; in Thersa regnavit sex
annis.
</vers>
    <vers num="24"> Emitque montem Samariæ a Somer
duobus talentis argenti et ædificavit eum et vocavit nomen
civitatis, quam exstruxerat, nomine Somer domini montis
Samariæ.
</vers>
    <vers num="25"> Fecit autem Amri malum in conspectu
Domini et operatus est nequiter super omnes, qui fuerunt ante
eum;
</vers>
    <vers num="26"> ambulavitque in omni via Ieroboam
filii Nabat et in peccato eius, quo peccare fecerat Israel, ut
irritaret Dominum, Deum Israel, in vanitatibus suis.
</vers>
    <vers num="27"> Reliqua autem gestorum Amri et
prœlia eius, quæ fortiter gessit, nonne hæc scripta sunt in
libro annalium regum Israel?
</vers>
    <vers num="28"> Et dormivit Amri cum patribus suis
et sepultus est in Samaria; regnavitque Achab filius eius pro
eo.
</vers>
    <vers num="29"> Achab vero filius Amri regnavit
super Israel anno tricesimo octavo Asa regis Iudæ; et regnavit
Achab filius Amri super Israel in Samaria viginti et duobus
annis.
</vers>
    <vers num="30"> Et fecit Achab filius Amri malum in
conspectu Domini super omnes, qui fuerunt ante eum.
</vers>
    <vers num="31"> Nec suffecit ei, ut ambularet in
peccatis Ieroboam filii Nabat; insuper duxit uxorem Iezabel filiam
Ethbaal regis Sidoniorum et abiit et servivit Baal et adoravit
eum.
</vers>
    <vers num="32"> Et posuit aram Baal in templo Baal,
quod ædificaverat in Samaria,
</vers>
    <vers num="33"> et fecit Achab palum. Et addidit
Achab in opere suo irritans Dominum, Deum Israel, super omnes reges
Israel, qui fuerant ante eum.
</vers>
    <vers num="34"> In diebus eius ædificavit Hiel de
Bethel Iericho; in Abiram primitivo suo fundavit eam et in Segub
novissimo suo posuit portas eius, iuxta verbum Domini, quod locutus
fuerat in manu Iosue filii Nun.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Et dixit Elias Thesbites de Thesbi
in Galaad ad Achab: « Vivit Dominus, Deus Israel, in
cuius conspectu sto. Non erit annis his ros et pluvia, nisi iuxta
oris mei verba! ».
</vers>
    <vers num="2"> Et factum est verbum Domini ad eum
dicens:
</vers>
    <vers num="3"> « Recede hinc et vade
contra orientem et abscondere in torrente Charith, qui est contra
Iordanem,
</vers>
    <vers num="4"> et ibi de torrente bibes; corvisque
præcepi, ut pascant te ibi ».
</vers>
    <vers num="5"> Abiit ergo et fecit iuxta verbum
Domini; cumque abisset, sedit in torrente Charith, qui est contra
Iordanem.
</vers>
    <vers num="6"> Corvi quoque deferebant ei panem et
carnes mane, similiter panem et carnes vesperi; et bibebat de
torrente.
</vers>
    <vers num="7"> Post dies autem siccatus est torrens;
non enim pluerat super terram.
</vers>
    <vers num="8"> Factus est igitur sermo Domini ad eum
dicens:
</vers>
    <vers num="9"> « Surge et vade in Sarepta
Sidoniorum et manebis ibi; præcepi enim ibi mulieri viduæ, ut
pascat te ».
</vers>
    <vers num="10"> Surrexit et abiit Sareptam. Cumque
venisset ad portam civitatis, apparuit ei mulier vidua colligens
ligna; et vocavit eam dixitque: « Da mihi paululum aquæ
in vase, ut bibam ».
</vers>
    <vers num="11"> Cumque illa pergeret, ut afferret,
clamavit post tergum eius dicens: « Affer mihi, obsecro,
et buccellam panis in manu tua ».
</vers>
    <vers num="12"> Quæ respondit: « Vivit
Dominus Deus tuus, non habeo panem, nisi quantum pugillus capere
potest farinæ in hydria et paululum olei in lecytho. En colligo
duo ligna, ut ingrediar et faciam illud mihi et filio meo, ut
comedamus et moriamur ».
</vers>
    <vers num="13"> Ad quam Elias ait: « Noli
timere, sed vade et fac, sicut dixisti; verumtamen mihi primum fac
de ipsa farinula subcinericium panem parvulum et affer ad me; tibi
autem et filio tuo facies postea.
</vers>
    <vers num="14"> Hæc autem dicit Dominus, Deus
Israel: “Hydria farinæ non deficiet, nec lecythus olei
minuetur usque ad diem, in qua daturus est Dominus pluviam super
faciem terræ” ».
</vers>
    <vers num="15"> Quæ abiit et fecit iuxta verbum
Eliæ et comedit illa et ipse et domus eius per dies.
</vers>
    <vers num="16"> Hydria farinæ non defecit, et
lecythus olei non est imminutus iuxta verbum Domini, quod locutus
fuerat in manu Eliæ.
</vers>
    <vers num="17"> Factum est autem post hæc,
ægrotavit filius mulieris matris familiæ; et erat languor fortis
nimis, ita ut non remaneret in eo halitus.
</vers>
    <vers num="18"> Dixit ergo ad Eliam:
« Quid mihi et tibi, vir Dei? Ingressus es ad me, ut
rememorarentur iniquitates meæ, et interficeres filium
meum? ».
</vers>
    <vers num="19"> Et ait ad eam: « Da mihi
filium tuum ». Tulitque eum de sinu illius et portavit
in cenaculum, ubi ipse manebat, et posuit super lectulum suum;
</vers>
    <vers num="20"> clamavitque ad Dominum et dixit:
« Domine Deus meus, etiam ne viduam, apud quam ego ut
hospes habito, afflixisti, ut interficeres filium
eius? ».
</vers>
    <vers num="21"> Et expandit se atque mensus est
super puerum tribus vicibus et clamavit ad Dominum et ait:
« Domine Deus meus, revertatur, oro, anima pueri huius
in viscera eius ».
</vers>
    <vers num="22"> Et exaudivit Dominus vocem Eliæ, et
reversa est anima pueri intra eum, et revixit.
</vers>
    <vers num="23"> Tulitque Elias puerum et deposuit
eum de cenaculo in inferiorem domum et tradidit matri suæ et ait
illi: « En vivit filius tuus ».
</vers>
    <vers num="24"> Dixitque mulier ad Eliam:
« Nunc in isto cognovi quoniam vir Dei es tu, et verbum
Domini in ore tuo verum est ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Post dies multos factum est verbum
Domini ad Eliam in anno tertio dicens: « Vade et ostende
te Achab, ut dem pluviam super faciem terræ ».
</vers>
    <vers num="2"> Ivit ergo Elias, ut ostenderet se
Achab.
Erat autem fames vehemens in Samaria.
</vers>
    <vers num="3"> Vocavitque Achab Abdiam dispensatorem
domus suæ. Abdias autem timebat Dominum valde;
</vers>
    <vers num="4"> nam, cum interficeret Iezabel
prophetas Domini, tulit ille centum prophetas et abscondit eos
quinquagenos et quinquagenos in speluncis et pavit eos pane et
aqua.
</vers>
    <vers num="5"> Dixit ergo Achab ad Abdiam:
« Vade in terra ad universos fontes aquarum et in
cunctas valles, si forte invenire possimus herbam, ut salvemus
equos et mulos et nullum de iumentis interficere
debeamus ».
</vers>
    <vers num="6"> Diviseruntque sibi regiones, ut
circuirent eas: Achab ibat per viam unam, et Abdias per viam
alteram seorsum.
</vers>
    <vers num="7"> Cumque esset Abdias in via, Elias
occurrit ei; qui cum cognovisset eum, cecidit super faciem suam et
ait: « Num tu es, domine mi, Elias? ».
</vers>
    <vers num="8"> Cui ille respondit: « Ego.
Vade, dic domino tuo: “Adest Elias” ».
</vers>
    <vers num="9"> Et ille: « Quid peccavi,
inquit, quoniam trades me servum tuum in manu Achab, ut interficiat
me?
</vers>
    <vers num="10"> Vivit Dominus Deus tuus, non est
gens aut regnum, quo non miserit dominus meus te requirens et,
respondentibus cunctis: “Non est hic”, adiuravit regna
singula et gentes, eo quod minime reperireris.
</vers>
    <vers num="11"> Et nunc dicis mihi: “Vade et
dic domino tuo: Adest Elias”.
</vers>
    <vers num="12"> Cumque recessero a te, spiritus
Domini asportabit te in locum, quem ego ignoro; et ingressus
nuntiabo Achab, et non inveniet te et interficiet me. Servus autem
tuus timet Dominum ab infantia sua.
</vers>
    <vers num="13"> Numquid non indicatum est domino meo
quid fecerim, cum interficeret Iezabel prophetas Domini: quod
absconderim de prophetis Domini centum viros, quinquagenos et
quinquagenos in speluncis et paverim eos pane et aqua?
</vers>
    <vers num="14"> Et nunc tu dicis: “Vade et dic
domino tuo: Adest Elias”, ut interficiat me ».
</vers>
    <vers num="15"> Dixit Elias: « Vivit
Dominus exercituum ante cuius vultum sto: hodie apparebo
ei ».
</vers>
    <vers num="16"> Abiit ergo Abdias in occursum Achab
et indicavit ei.
Venitque Achab in occursum Eliæ
</vers>
    <vers num="17"> et, cum vidisset eum, ait:
« Tune es, qui conturbas Israel? ».
</vers>
    <vers num="18"> Et ille ait: « Non
turbavi Israel, sed tu et domus patris tui, qui dereliquistis
mandata Domini, et secutus es Baalim.
</vers>
    <vers num="19"> Verumtamen nunc mitte et congrega ad
me universum Israel in monte Carmeli et prophetas Baal
quadringentos quinquaginta prophetasque Aseræ quadringentos, qui
comedunt de mensa Iezabel ».
</vers>
    <vers num="20"> Misit Achab ad omnes filios Israel
et congregavit prophetas in monte Carmeli.
</vers>
    <vers num="21"> Accedens autem Elias ad omnem
populum ait: « Usquequo claudicatis in duas partes? Si
Dominus est Deus, sequimini eum; si autem Baal, sequimini
illum ». Et non respondit ei populus verbum.
</vers>
    <vers num="22"> Et ait rursus Elias ad populum:
« Ego remansi propheta Domini solus; prophetæ autem
Baal quadringenti et quinquaginta viri sunt.
</vers>
    <vers num="23"> Dentur nobis duo boves, et illi
eligant sibi bovem unum et in frusta cædentes ponant super ligna;
ignem autem non supponant. Et ego faciam bovem alterum et imponam
super ligna; ignemque non supponam.
</vers>
    <vers num="24"> Invocate nomen dei vestri, et ego
invocabo nomen Domini; et Deus, qui exaudierit per ignem, ipse est
Deus! ». Respondens omnis populus ait:
« Optima propositio ».
</vers>
    <vers num="25"> Dixit ergo Elias prophetis Baal:
« Eligite vobis bovem unum et facite primi, quia vos
plures estis; et invocate nomen dei vestri ignemque non
supponatis ».
</vers>
    <vers num="26"> Qui cum tulissent bovem, quem
dederat eis, fecerunt et invocabant nomen Baal de mane usque ad
meridiem dicentes: « Baal, exaudi nos!  ». Et
non erat vox, nec qui responderet. Saliebantque in circuitu
altaris, quod fecerant.
</vers>
    <vers num="27"> Cumque esset iam meridies, illudebat
eis Elias dicens: « Clamate voce maiore; deus enim est
et forsitan occupatus est aut secessit aut in itinere aut certe
dormit, ut excitetur ».
</vers>
    <vers num="28"> Clamabant ergo voce magna et
incidebant se iuxta ritum suum cultris et lanceolis, donec
perfunderentur sanguine.
</vers>
    <vers num="29"> Postquam autem transiit meridies,
et, illis prophetantibus, venerat tempus, quo sacrificium offerri
solet, nec audiebatur vox, neque aliquis respondebat nec attendebat
orantes,
</vers>
    <vers num="30"> dixit Elias omni populo:
« Venite ad me ». Et, accedente ad se populo,
curavit altare Domini, quod destructum fuerat;
</vers>
    <vers num="31"> et tulit duodecim lapides iuxta
numerum tribuum filiorum Iacob, ad quem factus est sermo Domini
dicens: « Israel erit nomen tuum ».
</vers>
    <vers num="32"> Et ædificavit lapidibus altare in
nomine Domini fecitque aquæductum quasi pro duobus satis in
circuitu altaris
</vers>
    <vers num="33"> et composuit ligna divisitque per
membra bovem et posuit super ligna
</vers>
    <vers num="34"> et ait: « Implete
quattuor hydrias aqua et fundite super holocaustum et super
ligna ». Rursumque dixit: « Etiam secundo hoc
facite ». Qui cum fecissent et secundo, ait:
« Etiam tertio idipsum facite ». Feceruntque
et tertio,
</vers>
    <vers num="35"> et currebant aquæ circum altare, et
fossa aquæductus repleta est.
</vers>
    <vers num="36"> Cumque iam tempus esset, ut
offerretur sacrificium, accedens Elias propheta ait:
« Domine, Deus Abraham, Isaac et Israel, hodie ostende
quia tu es Deus in Israel, et ego servus tuus et iuxta præceptum
tuum feci omnia hæc.
</vers>
    <vers num="37"> Exaudi me, Domine, exaudi me, ut
discat populus iste quia tu, Domine, es Deus et tu convertisti cor
eorum iterum! ».
</vers>
    <vers num="38"> Cecidit autem ignis Domini et
voravit holocaustum et ligna et lapides, pulverem quoque et aquam,
quæ erat in aquæductu lambens.
</vers>
    <vers num="39"> Quod cum vidisset omnis populus,
cecidit in faciem suam et ait: « Dominus ipse est Deus,
Dominus ipse est Deus! ».
</vers>
    <vers num="40"> Dixitque Elias ad eos:
« Apprehendite prophetas Baal, et ne unus quidem
effugiat ex eis! ». Quos cum comprehendissent, duxit eos
Elias ad torrentem Cison et interfecit eos ibi.
</vers>
    <vers num="41"> Et ait Elias ad Achab:
« Ascende, comede et bibe, quia sonus multæ pluviæ
est ».
</vers>
    <vers num="42"> Ascendit Achab, ut comederet et
biberet. Elias autem ascendit in verticem Carmeli et pronus in
terram posuit faciem inter genua sua
</vers>
    <vers num="43"> et dixit ad puerum suum:
« Ascende et prospice contra mare ». Qui, cum
ascendisset et contemplatus esset, ait: « Non est
quidquam ». Et rursum ait illi: « Revertere
septem vicibus ».
</vers>
    <vers num="44"> In septima autem vice dixit:
« Ecce nubecula parva quasi manus hominis ascendit de
mari ». Et ait: « Ascende et dic Achab: Iunge
et descende, ne occupet te pluvia! ».
</vers>
    <vers num="45"> Et factum est interea: ecce cæli
contenebrati sunt, et nubes et ventus, et facta est pluvia grandis.
Ascendens itaque Achab abiit in Iezrahel.
</vers>
    <vers num="46"> Et manus Domini facta est super
Eliam; accinctisque lumbis, currebat ante Achab, donec veniret in
Iezrahel.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Nuntiavit autem Achab Iezabel
omnia, quæ fecerat Elias, et quomodo occidisset universos
prophetas gladio.
</vers>
    <vers num="2"> Misitque Iezabel nuntium ad Eliam
dicens: « Hæc mihi faciant dii et hæc addant, nisi hac
hora cras posuero animam tuam sicut animam unius ex
illis ».
</vers>
    <vers num="3"> Timuit ergo Elias et surgens abiit,
ut animam suam salvaret, venitque in Bersabee Iudæ et dimisit ibi
puerum suum.
</vers>
    <vers num="4"> Et perrexit in desertum via unius
diei; cumque venisset et sederet subter unam iuniperum, petivit
animæ suæ, ut moreretur, et ait: « Sufficit mihi,
Domine! Tolle animam meam; neque enim melior sum quam patres
mei ».
</vers>
    <vers num="5"> Proiecitque se et obdormivit in umbra
iuniperi; et ecce angelus tetigit eum et dixit illi:
« Surge, comede! ».
</vers>
    <vers num="6"> Respexit, et ecce ad caput suum
subcinericius panis et vas aquæ; comedit ergo et bibit et rursum
obdormivit.
</vers>
    <vers num="7"> Reversusque est angelus Domini
secundo et tetigit eum dixitque illi: « Surge, comede!
Grandis enim tibi restat via ».
</vers>
    <vers num="8"> Qui, cum surrexisset, comedit et
bibit et ambulavit in fortitudine cibi illius quadraginta diebus et
quadraginta noctibus usque ad montem Dei Horeb.
</vers>
    <vers num="9"> Cumque venisset illuc, mansit in
spelunca. Et ecce sermo Domini ad eum dixitque illi:
« Quid hic agis, Elia? ».
</vers>
    <vers num="10"> At ille respondit: « Zelo
zelatus sum pro Domino, Deo exercituum, quia dereliquerunt pactum
tuum filii Israel, altaria tua destruxerunt et prophetas tuos
occiderunt gladio; et derelictus sum ego solus, et quærunt animam
meam, ut auferant eam ».
</vers>
    <vers num="11"> Et ait ei: « Egredere et
sta in monte coram Domino ». Et ecce Dominus transit, et
ventus grandis et fortis subvertens montes et conterens petras ante
Dominum; non in vento Dominus. Et post ventum, commotio; non in
commotione Dominus.
</vers>
    <vers num="12"> Et post commotionem, ignis; non in
igne Dominus. Et post ignem, sibilus auræ tenuis.
</vers>
    <vers num="13"> Quod cum audisset Elias, operuit
vultum suum pallio et egressus stetit in ostio speluncæ; et ecce
vox ad eum dicens: « Quid agis hic, Elia?
 ».
</vers>
    <vers num="14"> Et ille respondit: « Zelo
zelatus sum pro Domino, Deo exercituum, quia dereliquerunt pactum
tuum filii Israel, altaria tua destruxerunt et prophetas tuos
occiderunt gladio; et derelictus sum ego solus, et quærunt animam
meam, ut auferant eam ».
</vers>
    <vers num="15"> Et ait Dominus ad eum:
« Vade et revertere in viam tuam per desertum in
Damascum. Cumque perveneris, unges Hazael regem super Syriam;
</vers>
    <vers num="16"> et Iehu filium Namsi unges regem
super Israel; Eliseum autem filium Saphat, qui est de Abelmehula,
unges prophetam pro te.
</vers>
    <vers num="17"> Et erit: quicumque fugerit gladium
Hazael, occidet eum Iehu; et, qui fugerit gladium Iehu, interficiet
eum Eliseus.
</vers>
    <vers num="18"> Et relinquam mihi in Israel septem
milia: universorum genua, quæ non sunt incurvata ante Baal, et
omne os, quod non osculatum est eum ».
</vers>
    <vers num="19"> Profectus ergo inde repperit Eliseum
filium Saphat arantem duodecim iugis boum; et ipse cum duodecimo
erat. Cumque venisset Elias ad eum, misit pallium suum super
illum,
</vers>
    <vers num="20"> qui statim, relictis bobus, cucurrit
post Eliam et ait: « Osculer, oro, patrem meum et matrem
meam, et sic sequar te ». Dixitque ei: “ Vade et
revertere; quid enim feci tibi? ».
</vers>
    <vers num="21"> Reversus autem ab eo tulit par boum
et mactavit illud et in iugo boum coxit carnes et dedit populo, et
comederunt. Consurgensque abiit et secutus est Eliam et ministrabat
ei.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Porro Benadad rex Syriæ
congregavit omnem exercitum suum et triginta duos reges secum et
equos et currus et ascendens pugnabat contra Samariam et obsidebat
eam.
</vers>
    <vers num="2"> Mittensque nuntios ad Achab regem
Israel in civitatem
</vers>
    <vers num="3"> ait: « Hæc dicit Benadad:
Argentum tuum et aurum tuum meum est, et uxores tuæ et filii tui
optimi mei sunt ».
</vers>
    <vers num="4"> Responditque rex Israel:
« Iuxta verbum tuum, domine mi rex; tuus sum ego et
omnia mea ».
</vers>
    <vers num="5"> Revertentesque nuntii dixerunt:
« Hæc dicit Benadad: Quia misi ad te dicens:
“Argentum tuum et aurum tuum et uxores tuas et filios tuos
dabis mihi”,
</vers>
    <vers num="6"> profecto cras hac eadem hora mittam
servos meos ad te, et scrutabuntur domum tuam et domum servorum
tuorum; et omne, quod oculis tuis pretiosum est, ponent in manibus
suis et auferent ».
</vers>
    <vers num="7"> Vocavit autem rex Israel omnes
seniores terræ et ait: « Animadvertite et videte
quoniam insidietur nobis; misit enim ad me pro uxoribus meis et
filiis et pro argento et auro, et non abnui ».
</vers>
    <vers num="8"> Dixeruntque omnes maiores natu et
universus populus ad eum: « Non audias neque acquiescas
illi ».
</vers>
    <vers num="9"> Respondit itaque nuntiis Benadad:
« Dicite domino meo regi: Omnia, propter quæ misisti ad
me servum tuum initio, faciam; hanc autem rem facere non
possum ». Reversique nuntii rettulerunt ei.
</vers>
    <vers num="10"> Qui remisit et ait:
« Hæc faciant mihi dii et hæc addant, si suffecerit
pulvis Samariæ pugillis omnis populi, qui sequitur
me ».
</vers>
    <vers num="11"> Et respondens rex Israel ait:
« Dicite ei: Ne glorietur accinctus æque ut
discinctus ».
</vers>
    <vers num="12"> Factum est autem, cum audisset
verbum istud, bibebat ipse et reges in umbraculis et ait servis
suis: « Circumdate civitatem! ». Et
circumdederunt eam.
</vers>
    <vers num="13"> Et ecce propheta unus accedens ad
Achab regem Israel ait: « Hæc dicit Dominus: Certe
vidisti omnem multitudinem hanc nimiam. Ecce ego tradam eam in manu
tua hodie, ut scias quia ego sum Dominus ».
</vers>
    <vers num="14"> Et ait Achab: « Per
quem? ». Dixitque ei: « Hæc dicit Dominus:
Per pedisequos principum provinciarum ». Et ait:
« Quis incipiet prœliari? ». Et ille dixit:
« Tu ».
</vers>
    <vers num="15"> Recensuit ergo pueros principum
provinciarum et repperit numerum ducentorum triginta duorum; et
post eos recensuit populum, omnes filios Israel, septem milia.
</vers>
    <vers num="16"> Et egressi sunt meridie. Benadad
autem bibebat temulentus in umbraculis ipse et reges triginta duo
cum eo, qui ad auxilium eius venerant.
</vers>
    <vers num="17"> Egressi sunt autem pueri principum
provinciarum in prima fronte. Misit itaque Benadad, qui
nuntiaverunt ei dicentes: « Viri egressi sunt de
Samaria ».
</vers>
    <vers num="18"> At ille ait: « Sive pro
pace veniunt, apprehendite eos vivos; sive ut prœlientur, vivos
eos capite ».
</vers>
    <vers num="19"> Egressi erant ergo ex urbe pueri
principum provinciarum, ac reliquus exercitus sequebatur,
</vers>
    <vers num="20"> et percussit unusquisque virum, qui
contra se venerat; fugeruntque Syri, et persecutus est eos Israel.
Fugit quoque Benadad rex Syriæ in equo cum equitibus.
</vers>
    <vers num="21"> Necnon egressus rex Israel percussit
equos et currus et percussit Syriam plaga magna.
</vers>
    <vers num="22"> Accedens autem propheta ad regem
Israel dixit ei: « Vade et confortare et scito et vide
quid facias; vertente enim anno rex Syriæ ascendet contra
te ».
</vers>
    <vers num="23"> Servi vero regis Syriæ dixerunt ei:
« Deus montium est Deus eorum, ideo superaverunt nos;
sed pugnemus contra eos in campestribus et obtinebimus eos.
</vers>
    <vers num="24"> Fac ergo hoc: Amove reges singulos a
loco suo et pone principes pro eis;
</vers>
    <vers num="25"> et instaura numerum militum, qui
ceciderunt de tuis, et equos secundum equos pristinos et currus
secundum currus, quos ante habuisti, et pugnabimus contra eos in
campestribus: et videbis quod obtinebimus eos ».
Credidit consilio eorum et fecit ita.
</vers>
    <vers num="26"> Igitur vertente anno recensuit
Benadad Syros et ascendit in Aphec, ut pugnaret contra Israel.
</vers>
    <vers num="27"> Porro filii Israel recensiti sunt
et, acceptis cibariis, profecti ex adverso castraque metati sunt
contra eos, quasi duo parvi greges caprarum; Syri autem repleverunt
terram.
</vers>
    <vers num="28"> Et accedens vir Dei dixit ad regem
Israel: « Hæc dicit Dominus: Quia dixerunt Syri:
“Deus montium est Dominus et non est Deus vallium”,
dabo omnem multitudinem hanc grandem in manu tua, et scietis quia
ego Dominus ».
</vers>
    <vers num="29"> Dirigebant septem diebus ex adverso
hi atque illi acies, septima autem die commissum est bellum;
percusseruntque filii Israel de Syris centum milia peditum in die
una.
</vers>
    <vers num="30"> Fugerunt autem, qui remanserant in
Aphec, in civitatem, et cecidit murus super viginti septem milia
hominum, qui remanserant.
Porro Benadad fugiens ingressus est civitatem in cubiculum, quod
erat intra cubiculum.
</vers>
    <vers num="31"> Dixeruntque ei servi sui:
« Ecce audivimus quod reges domus Israel clementes sint;
ponamus itaque saccos in lumbis nostris et funiculos in capitibus
nostris et egrediamur ad regem Israel; forsitan salvabit animam
tuam ».
</vers>
    <vers num="32"> Accinxerunt saccis lumbos suos et
posuerunt funes in capitibus suis veneruntque ad regem Israel et
dixerunt: « Servus tuus Benadad dicit: “Vivat, oro
te, anima mea” ». Et ille ait: « Si
adhuc vivit, frater meus est ».
</vers>
    <vers num="33"> Quod acceperunt viri pro omine et
festinantes rapuerunt verbum ex ore eius atque dixerunt:
« Frater tuus Benadad ». Et dixit eis:
« Ite et adducite eum ». Egressus est ergo ad
eum Benadad, et levavit eum in currum suum.
</vers>
    <vers num="34"> Qui dixit ei:
« Civitates, quas tulit pater meus a patre tuo, reddam;
et plateas fac tibi in Damasco, sicut fecit pater meus in
Samaria ». Achab: « Ego autem, inquit,
fœderatum te dimittam ». Et pepigit ei fœdus et
dimisit eum.
</vers>
    <vers num="35"> Tunc vir quidam de filiis
prophetarum dixit ad socium suum in sermone Domini:
« Percute me! ». At ille noluit
percutere.
</vers>
    <vers num="36"> Cui ait: « Quia noluisti
audire vocem Domini, ecce recedes a me, et percutiet te
leo ». Cumque paululum recessisset ab eo, invenit eum
leo atque percussit.
</vers>
    <vers num="37"> Sed et alterum inveniens virum dixit
ad eum: « Percute me! ». Qui percussit eum et
vulneravit.
</vers>
    <vers num="38"> Abiit ergo propheta et occurrit regi
in via et mutavit aspectum ponens fasciam super oculos suos.
</vers>
    <vers num="39"> Cumque rex transiret, clamavit ad
regem et ait: « Servus tuus egressus est ad prœliandum
comminus; cumque fugisset vir unus, adduxit eum quidam ad me et
ait: “Custodi virum istum! Qui si lapsus fuerit, erit anima
tua pro anima eius, aut talentum argenti appendes”.
</vers>
    <vers num="40"> Dum autem ego turbatus huc illucque
me verterem, subito non comparuit ». Et ait rex Israel
ad eum: « Hoc est iudicium tuum, quod ipse
decrevisti ».
</vers>
    <vers num="41"> At ille statim abstulit fasciam de
oculis suis, et cognovit eum rex Israel quod esset de
prophetis.
</vers>
    <vers num="42"> Qui ait ad eum: « Hæc
dicit Dominus: Quia dimisisti de manu tua virum, quem morti
devoveram, erit anima tua pro anima eius, et populus tuus pro
populo eius ».
</vers>
    <vers num="43"> Reversus est igitur rex Israel in
domum suam tristis et indignans venitque in Samariam.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Postea autem factum est hoc. Vinea
erat Naboth Iezrahelitæ, quæ erat in Iezrahel iuxta palatium
Achab regis Samariæ.
</vers>
    <vers num="2"> Locutus est ergo Achab ad Naboth
dicens: « Da mihi vineam tuam, ut faciam mihi hortum
holerum, quia vicina est et prope domum meam. Daboque tibi pro ea
vineam meliorem aut, si tibi commodius putas, argenti pretium
quanto digna est ».
</vers>
    <vers num="3"> Cui respondit Naboth:
« Propitius mihi sit Dominus, ne dem hereditatem patrum
meorum tibi ».
</vers>
    <vers num="4"> Venit ergo Achab in domum suam
tristis et indignans super verbo, quod locutus fuerat ad eum Naboth
Iezrahelites dicens: « Non dabo tibi hereditatem patrum
meorum ». Et proiciens se in lectulum suum avertit
faciem ad parietem et non comedit panem.
</vers>
    <vers num="5"> Ingressa est autem ad eum Iezabel
uxor sua dixitque ei: « Quid est hoc, unde anima tua
contristata est? Et quare non comedis panem? ».
</vers>
    <vers num="6"> Qui respondit ei: « Quia
locutus sum Naboth Iezrahelitæ et dixi ei: Da mihi vineam tuam,
accepta pecunia; aut, si tibi placet, dabo tibi vineam pro ea. Et
ille ait: “Non dabo tibi vineam meam” ».
</vers>
    <vers num="7"> Dixit ergo ad eum Iezabel uxor eius:
« Grandis auctoritatis es et bene regis regnum Israel!
Surge et comede panem et æquo esto animo; ego dabo tibi vineam
Naboth Iezrahelitæ ».
</vers>
    <vers num="8"> Scripsit itaque litteras ex nomine
Achab et signavit eas anulo eius et misit ad maiores natu et ad
optimates, qui erant in civitate eius et habitabant cum Naboth.
</vers>
    <vers num="9"> Litterarum autem hæc erat sententia:
« Prædicate ieiunium et sedere facite Naboth in capite
populi
</vers>
    <vers num="10"> et submittite duos viros filios
Belial contra eum, et testimonium dicant: “Maledixisti Deum
et regem”; et educite eum et lapidate, sicque
moriatur ».
</vers>
    <vers num="11"> Fecerunt ergo cives eius maiores
natu et optimates, qui habitabant cum eo in urbe, sicut præceperat
eis Iezabel et sicut scriptum erat in litteris, quas miserat ad
eos.
</vers>
    <vers num="12"> Prædicaverunt ieiunium et sedere
fecerunt Naboth in capite populi;
</vers>
    <vers num="13"> et ingressi duo viri filii Belial
sederunt contra eum et illi, ut viri diabolici, dixerunt contra eum
testimonium coram multitudine: « Maledixit Naboth Deum
et regem ». Quam ob rem eduxerunt eum extra civitatem et
lapidibus interfecerunt;
</vers>
    <vers num="14"> miseruntque ad Iezabel dicentes:
« Lapidatus est Naboth et mortuus est ».
</vers>
    <vers num="15"> Factum est autem cum audisset
Iezabel lapidatum Naboth et mortuum, locuta est ad Achab:
« Surge, posside vineam Naboth Iezrahelitæ, qui noluit
tibi acquiescere et dare eam, accepta pecunia; non enim vivit
Naboth, sed mortuus est ».
</vers>
    <vers num="16"> Quod cum audisset Achab, mortuum
videlicet Naboth, surrexit et descendebat in vineam Naboth
Iezrahelitæ, ut possideret eam.
</vers>
    <vers num="17"> Factus est igitur sermo Domini ad
Eliam Thesbiten dicens:
</vers>
    <vers num="18"> « Surge et descende in
occursum Achab regis Israel, qui est in Samaria; ecce est in vinea
Naboth, ad quam descendit, ut possideat eam.
</vers>
    <vers num="19"> Et loqueris ad eum dicens: Hæc
dicit Dominus: Occidisti, insuper et possedisti! Et post hæc
addes: Hæc dicit Dominus: In loco, in quo linxerunt canes
sanguinem Naboth, lambent tuum quoque sanguinem ».
</vers>
    <vers num="20"> Et ait Achab ad Eliam:
« Num invenisti me, inimice mi? ». Qui dixit:
« Inveni, eo quod venumdatus sis, ut faceres malum in
conspectu Domini.
</vers>
    <vers num="21"> Ecce ego inducam super te malum et
demetam posteriora tua et interficiam de Achab quidquid masculini
sexus sive impuberem sive puberem in Israel.
</vers>
    <vers num="22"> Et dabo domum tuam sicut domum
Ieroboam filii Nabat et sicut domum Baasa filii Ahia, quia egisti,
ut me ad iracundiam provocares, et peccare fecisti Israel.
</vers>
    <vers num="23"> Sed et de Iezabel locutus est
Dominus dicens: Canes comedent Iezabel in agro Iezrahel.
</vers>
    <vers num="24"> Qui de Achab mortuus fuerit in
civitate, comedent eum canes; qui autem mortuus fuerit in agro,
comedent eum volucres cæli ».
</vers>
    <vers num="25"> Igitur non fuit alter talis sicut
Achab, qui venumdatus est, ut faceret malum in conspectu Domini;
concitavit enim eum Iezabel uxor sua,
</vers>
    <vers num="26"> et abominabilis effectus est, in
tantum ut sequeretur idola secundum omnia, quæ fecerant Amorræi,
quos consumpsit Dominus a facie filiorum Israel.
</vers>
    <vers num="27"> Itaque cum audisset Achab sermones
istos, scidit vestem suam et operuit cilicio carnem suam
ieiunavitque et dormivit in sacco et ambulabat demisso capite.
</vers>
    <vers num="28"> Factus est autem sermo Domini ad
Eliam Thesbiten dicens:
</vers>
    <vers num="29"> Nonne vidisti humiliatum Achab coram
me? Quia igitur humiliatus est mei causa, non inducam malum in
diebus eius, sed in diebus filii sui inferam malum domui
eius ».</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Transierunt igitur tres anni
absque bello inter Syriam et Israel.
</vers>
    <vers num="2"> In anno autem tertio descendit
Iosaphat rex Iudæ ad regem Israel,
</vers>
    <vers num="3"> dixitque rex Israel ad servos suos:
« Ignoratis quod nostra sit Ramoth Galaad et neglegimus
tollere eam de manu regis Syriæ? ».
</vers>
    <vers num="4"> Et ait ad Iosaphat:
« Veniesne mecum ad prœliandum in Ramoth
Galaad? ».
</vers>
    <vers num="5"> Dixitque Iosaphat ad regem Israel:
« Sicut ego sum, ita et tu; populus meus et populus tuus
unum sunt, et equites mei et equites tui ». Dixitque
Iosaphat ad regem Israel: « Quære, oro te, hodie
sermonem Domini ».
</vers>
    <vers num="6"> Congregavit ergo rex Israel prophetas
quadringentos circiter viros et ait ad eos: « Ire debeo
in Ramoth Galaad ad bellandum, an quiescere? ». Qui
responderunt: « Ascende, et dabit Dominus in manu
regis ».
</vers>
    <vers num="7"> Dixit autem Iosaphat:
« Non est hic et alius propheta Domini, ut interrogemus
per eum? ».
</vers>
    <vers num="8"> Et ait rex Israel ad Iosaphat:
« Remansit vir unus, per quem possimus interrogare
Dominum; sed ego odi eum, quia non prophetat mihi bonum sed malum:
Michæas filius Iemla ». Cui Iosaphat ait:
« Ne loquaris ita, rex ».
</vers>
    <vers num="9"> Vocavit ergo rex Israel eunuchum
quendam et dixit ei: « Festina adducere Michæam filium
Iemla ».
</vers>
    <vers num="10"> Rex autem Israel et Iosaphat rex
Iudæ sedebat unusquisque in solio suo vestiti cultu regio in area
iuxta ostium portæ Samariæ; et universi prophetæ prophetabant in
conspectu eorum.
</vers>
    <vers num="11"> Fecit quoque sibi Sedecias filius
Chanaana cornua ferrea et ait: « Hæc dicit Dominus: His
ventilabis Syriam, donec deleas eam ».
</vers>
    <vers num="12"> Omnesque prophetæ similiter
prophetabant dicentes: « Ascende in Ramoth Galaad et
vade prospere, et tradet Dominus in manu regis ».
</vers>
    <vers num="13"> Nuntius vero, qui ierat ut vocaret
Michæam, locutus est ad eum dicens: « Ecce sermones
prophetarum ore uno regi bona prædicant; sit ergo sermo tuus
similis eorum, et loquere bona ».
</vers>
    <vers num="14"> Cui Michæas ait: « Vivit
Dominus quia, quodcumque dixerit mihi Dominus, hoc
loquar! ».
</vers>
    <vers num="15"> Venit itaque ad regem, et ait illi
rex: « Michæa, ire debemus in Ramoth Galaad ad
prœliandum, an cessare? ». Cui ille respondit:
« Ascende et vade prospere, et tradet Dominus in manu
regis ».
</vers>
    <vers num="16"> Dixit autem rex ad eum:
« Iterum atque iterum adiuro te, ut non loquaris mihi,
nisi quod verum est in nomine Domini ».
</vers>
    <vers num="17"> Et ille ait:
« Vidi cunctum Israel
dispersum in montibus
quasi oves non habentes pastorem. Et ait Dominus: “Non habent
isti dominum; revertatur unusquisque in domum suam in
pace” ».
</vers>
    <vers num="18"> Dixit ergo rex Israel ad Iosaphat:
« Numquid non dixi tibi quia non prophetat mihi bonum
sed semper malum? ».
</vers>
    <vers num="19"> Ille vero addens ait:
« Propterea audi sermonem Domini: Vidi Dominum sedentem
super solium suum et omnem exercitum cæli assistentem ei a dextris
et a sinistris.
</vers>
    <vers num="20"> Et ait Dominus: “Quis decipiet
Achab, ut ascendat et cadat in Ramoth Galaad?”. Et dixit unus
verba huiuscemodi et alius aliter.
</vers>
    <vers num="21"> Egressus est autem spiritus et
stetit coram Domino et ait: “Ego decipiam illum”. Cui
locutus est Dominus: “In quo?”.
</vers>
    <vers num="22"> Et ille ait: “Egrediar et ero
spiritus mendax in ore omnium prophetarum eius”. Et dixit
Dominus: “Decipies et prævalebis; egredere et fac
ita”.
</vers>
    <vers num="23"> Nunc igitur ecce dedit Dominus
spiritum mendacii in ore omnium prophetarum tuorum, qui hic sunt,
et Dominus locutus est contra te malum ».
</vers>
    <vers num="24"> Accessit autem Sedecias filius
Chanaana et percussit Michæam in maxillam et dixit:
« Quomodo transivit spiritus Domini a me, ut loqueretur
tibi? ».
</vers>
    <vers num="25"> Et ait Michæas:
« Visurus es in die illa, quando ingredieris cubiculum
intra cubiculum, ut abscondaris ».
</vers>
    <vers num="26"> Et ait rex Israel:
« Tolle Michæam, et maneat apud Amon principem
civitatis et apud Ioas filium regis,
</vers>
    <vers num="27"> et dic eis: “Hæc dicit rex:
Mittite virum istum in carcerem et sustentate eum pane
tribulationis et aqua angustiæ, donec revertar in
pace” ».
</vers>
    <vers num="28"> Dixitque Michæas: « Si
reversus fueris in pace, non est locutus Dominus in
me ». Et ait: « Audite, populi
omnes! ».
</vers>
    <vers num="29"> Ascendit itaque rex Israel et
Iosaphat rex Iudæ in Ramoth Galaad.
</vers>
    <vers num="30"> Dixitque rex Israel ad Iosaphat:
« Mutato aspectu ineundum est prœlium; tu autem induere
vestibus tuis ». Porro rex Israel mutavit aspectum et
ingressus est bellum.
</vers>
    <vers num="31"> Rex autem Syriæ præceperat
principibus curruum triginta duobus dicens: « Non
pugnabitis contra minorem et maiorem quempiam, nisi contra regem
Israel solum ».
</vers>
    <vers num="32"> Cum ergo vidissent principes curruum
Iosaphat, suspicati sunt quod ipse esset rex Israel et impetu facto
pugnabant contra eum. Et exclamavit Iosaphat;
</vers>
    <vers num="33"> intellexeruntque principes curruum
quod non esset rex Israel et cessaverunt ab eo.
</vers>
    <vers num="34"> Vir autem quidam tetendit arcum in
incertum sagittam dirigens et percussit regem Israel inter
iuncturas et loricam. At ille dixit aurigæ suo: « Verte
manum tuam et eice me de exercitu, quia graviter vulneratus
sum ».
</vers>
    <vers num="35"> Aggravatum est ergo prœlium in die
illa; et rex Israel stabat in curru suo contra Syros et mortuus est
vespere: fluebat autem sanguis plagæ in sinum currus.
</vers>
    <vers num="36"> Et clamor insonuit in universo
exercitu ad solis occasum: « Unusquisque revertatur in
civitatem et in terram suam! ».
</vers>
    <vers num="37"> Mortuus est igitur rex et perlatus
est Samariam; sepelieruntque regem in Samaria.
</vers>
    <vers num="38"> Et laverunt currum eius in piscina
Samariæ; et linxerunt canes sanguinem eius, et scorta laverunt se
iuxta verbum Domini, quod locutus fuerat.
</vers>
    <vers num="39"> Reliqua vero gestorum Achab et
universa, quæ fecit, et domus eburnea, quam ædificavit,
cunctæque urbes, quas exstruxit, nonne hæc scripta sunt in libro
annalium regum Israel?
</vers>
    <vers num="40"> Dormivit ergo Achab cum patribus
suis; et regnavit Ochozias filius eius pro eo.
</vers>
    <vers num="41"> Iosaphat vero filius Asa regnare
cœperat super Iudam anno quarto Achab regis Israel;
</vers>
    <vers num="42"> triginta quinque annorum erat, cum
regnare cœpisset, et viginti quinque annos regnavit in Ierusalem.
Nomen matris eius Azuba filia Selachi.
</vers>
    <vers num="43"> Et ambulavit in omni via Asa patris
sui et non declinavit ex ea; fecitque, quod rectum erat in
conspectu Domini.
</vers>
    <vers num="44"> Verumtamen excelsa non abstulit;
adhuc enim populus sacrificabat et adolebat in excelsis.
</vers>
    <vers num="45"> Pacemque fecit Iosaphat cum rege
Israel.
</vers>
    <vers num="46"> Reliqua autem gestorum Iosaphat et
opera eius, quæ fortiter gessit, et prœlia, nonne hæc scripta
sunt in libro annalium regum Iudæ?
</vers>
    <vers num="47"> Sed et reliquias prostibulorum, qui
remanserant in diebus Asa patris eius, abstulit de terra.
</vers>
    <vers num="48"> Nec erat tunc rex in Edom sed
præfectus regius.
</vers>
    <vers num="49"> Rex vero Iosaphat fecerat naves
Tharsis, quæ navigarent in Ophir propter aurum; et ire non
potuerunt, quia confractæ sunt in Asiongaber.
</vers>
    <vers num="50"> Tunc ait Ochozias filius Achab ad
Iosaphat: « Vadant servi mei cum servis tuis in
navibus ». Et noluit Iosaphat.
</vers>
    <vers num="51"> Dormivitque Iosaphat cum patribus
suis et sepultus est cum eis in civitate David patris sui;
regnavitque Ioram filius eius pro eo.
</vers>
    <vers num="52"> Ochozias autem filius Achab regnare
cœperat super Israel in Samaria anno septimo decimo Iosaphat regis
Iudæ regnavitque super Israel duobus annis.
</vers>
    <vers num="53"> Et fecit malum in conspectu Domini
et ambulavit in via patris sui et matris suæ et in via Ieroboam
filii Nabat, qui peccare fecit Israel;
</vers>
    <vers num="54"> servivit quoque Baal et adoravit eum
et irritavit Dominum, Deum Israel, iuxta omnia, quæ fecerat pater
eius.</vers>
  </cap>
</romanliturgy>
