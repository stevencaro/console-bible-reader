<?xml version="1.0" encoding="utf-8"?>
<romanliturgy lingua="la" elibro="ex">
  <titulum>Liber Exodus</titulum>
  <subtitulum>Capitulum 1</subtitulum>
  <cap num="1">
    <vers num="1"> Hæc sunt nomina filiorum Israel,
qui ingressi sunt Ægyptum cum Iacob; singuli cum domibus suis
introierunt:
</vers>
    <vers num="2"> Ruben, Simeon, Levi, Iuda,
</vers>
    <vers num="3"> Issachar, Zabulon et Beniamin,
</vers>
    <vers num="4"> Dan et Nephthali, Gad et Aser.
</vers>
    <vers num="5"> Erant igitur omnes animæ eorum, qui
egressi sunt de femore Iacob, septuaginta; Ioseph autem in Ægypto
erat.
</vers>
    <vers num="6"> Quo mortuo et universis fratribus
eius omnique cognatione illa,
</vers>
    <vers num="7"> filii Israel creverunt et pullulantes
multiplicati sunt ac roborati nimis impleverunt terram.
</vers>
    <vers num="8"> Surrexit interea rex novus super
Ægyptum, qui ignorabat Ioseph;
</vers>
    <vers num="9"> et ait ad populum suum:
« Ecce, populus filiorum Israel multus et fortior nobis
est;
</vers>
    <vers num="10"> venite, prudenter agamus cum eo, ne
forte multiplicetur et, si ingruerit contra nos bellum, addatur
inimicis nostris, expugnatisque nobis, egrediatur de
terra ».
</vers>
    <vers num="11"> Præposuit itaque eis magistros
operum, ut affligerent eos oneribus; ædificaveruntque urbes
promptuarias pharaoni, Phithom et Ramesses.
</vers>
    <vers num="12"> Quantoque opprimebant eos, tanto
magis multiplicabantur et crescebant.
</vers>
    <vers num="13"> Formidaveruntque filios Israel
Ægyptii et in servitutem redegerunt eos
</vers>
    <vers num="14"> atque ad amaritudinem perducebant
vitam eorum operibus duris luti et lateris omnique famulatu, quo in
terræ operibus premebantur.
</vers>
    <vers num="15"> Dixit autem rex Ægypti
obstetricibus Hebræorum, quarum una vocabatur Sephra, altera
Phua,
</vers>
    <vers num="16"> præcipiens eis: « Quando
obstetricabitis Hebræas, et partus tempus advenerit, si masculus
fuerit, interficite eum; si femina, reservate ».
</vers>
    <vers num="17"> Timuerunt autem obstetrices Deum et
non fecerunt iuxta præceptum regis Ægypti, sed conservabant
mares.
</vers>
    <vers num="18"> Quibus ad se accersitis rex ait:
« Quidnam est hoc, quod facere voluistis, ut pueros
servaretis? ».
</vers>
    <vers num="19"> Quæ responderunt: « Non
sunt Hebrææ sicut Ægyptiæ mulieres; ipsæ enim robustæ sunt
et, priusquam veniamus ad eas, pariunt ».
</vers>
    <vers num="20"> Bene ergo fecit Deus obstetricibus,
et crevit populus confortatusque est nimis;
</vers>
    <vers num="21"> et, quia timuerunt obstetrices Deum,
ædificavit illis domos.
</vers>
    <vers num="22"> Præcepit ergo pharao omni populo
suo dicens: « Quidquid masculini sexus natum fuerit, in
flumen proicite; quidquid feminei, reservate ».</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Egressus est vir de domo Levi et
accepit uxorem stirpis suæ;
</vers>
    <vers num="2"> quæ concepit et peperit filium et
videns eum elegantem abscondit tribus mensibus.
</vers>
    <vers num="3"> Cumque iam celare non posset, sumpsit
fiscellam scirpeam et linivit eam bitumine ac pice; posuitque intus
infantulum et exposuit eum in carecto ripæ fluminis,
</vers>
    <vers num="4"> stante procul sorore eius et
considerante eventum rei.
</vers>
    <vers num="5"> Ecce autem descendebat filia
pharaonis, ut lavaretur in flumine, et puellæ eius gradiebantur
per crepidinem alvei. Quæ cum vidisset fiscellam in papyrione,
misit unam e famulabus suis; et allatam
</vers>
    <vers num="6"> aperiens cernensque in ea parvulum
vagientem, miserta eius ait: « De infantibus Hebræorum
est hic ».
</vers>
    <vers num="7"> Cui soror pueri: « Vis,
inquit, ut vadam et vocem tibi mulierem Hebræam, quæ nutrire
possit tibi infantulum? ».
</vers>
    <vers num="8"> Respondit:
« Vade ». Perrexit puella et vocavit matrem
infantis.
</vers>
    <vers num="9"> Ad quam locuta filia pharaonis:
« Accipe, ait, puerum istum et nutri mihi; ego dabo tibi
mercedem tuam ». Suscepit mulier et nutrivit puerum
adultumque tradidit filiæ pharaonis.
</vers>
    <vers num="10"> Quem illa adoptavit in locum filii
vocavitque nomen eius Moysen dicens: « Quia de aqua tuli
eum ».
</vers>
    <vers num="11"> In diebus illis, postquam creverat,
Moyses egressus est ad fratres suos; viditque afflictionem eorum et
virum Ægyptium percutientem quendam de Hebræis fratribus
suis.
</vers>
    <vers num="12"> Cumque circumspexisset huc atque
illuc et nullum adesse vidisset, percussum Ægyptium abscondit
sabulo.
</vers>
    <vers num="13"> Et egressus die altero conspexit
duos Hebræos rixantes dixitque ei, qui faciebat iniuriam:
« Quare percutis proximum tuum? ».
</vers>
    <vers num="14"> Qui respondit: « Quis te
constituit principem et iudicem super nos? Num occidere me tu vis,
sicut occidisti Ægyptium? ». Timuit Moyses et ait:
« Quomodo palam factum est verbum
istud? ».
</vers>
    <vers num="15"> Audivitque pharao sermonem hunc et
quærebat occidere Moysen. Qui fugiens de conspectu eius moratus
est in terra Madian; venit ergo in terram Madian et sedit iuxta
puteum.
</vers>
    <vers num="16"> Erant autem sacerdoti Madian septem
filiæ, quæ venerunt ad hauriendam aquam; et impletis canalibus
adaquare cupiebant greges patris sui.
</vers>
    <vers num="17"> Supervenere pastores et eiecerunt
eas: surrexitque Moyses et, defensis puellis, adaquavit oves
earum.
</vers>
    <vers num="18"> Quæ cum revertissent ad Raguel
patrem suum, dixit ad eas: « Cur velocius venistis
solito? ».
</vers>
    <vers num="19"> Responderunt: « Vir
Ægyptius liberavit nos de manu pastorum; insuper et hausit aquam
nobis potumque dedit ovibus ».
</vers>
    <vers num="20"> At ille: « Ubi
est? », inquit. « Quare dimisistis hominem?
Vocate eum, ut comedat panem ».
</vers>
    <vers num="21"> Consensit ergo Moyses habitare cum
eo accepitque Sephoram filiam eius uxorem.
</vers>
    <vers num="22"> Quæ peperit ei filium, quem vocavit
Gersam dicens: « Advena sum in terra
aliena ».
</vers>
    <vers num="23"> Post multum vero temporis mortuus
est rex Ægypti; et ingemiscentes filii Israel propter opera
vociferati sunt, ascenditque clamor eorum ad Deum ab operibus.
</vers>
    <vers num="24"> Et audivit gemitum eorum ac
recordatus est fœderis, quod pepigit cum Abraham, Isaac et
Iacob;
</vers>
    <vers num="25"> et respexit Dominus filios Israel et
apparuit eis.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Moyses autem pascebat oves Iethro
soceri sui sacerdotis Madian; cumque minasset gregem ultra
desertum, venit ad montem Dei Horeb.
</vers>
    <vers num="2"> Apparuitque ei angelus Domini in
flamma ignis de medio rubi; et videbat quod rubus arderet et non
combureretur.
</vers>
    <vers num="3"> Dixit ergo Moyses: « Vadam
et videbo visionem hanc magnam, quare non comburatur
rubus ».
</vers>
    <vers num="4"> Cernens autem Dominus quod pergeret
ad videndum, vocavit eum Deus de medio rubi et ait:
« Moyses, Moyses ». Qui respondit:
« Adsum ».
</vers>
    <vers num="5"> At ille: « Ne appropies,
inquit, huc; solve calceamentum de pedibus tuis; locus enim, in quo
stas, terra sancta est ».
</vers>
    <vers num="6"> Et ait: « Ego sum Deus
patris tui, Deus Abraham, Deus Isaac et Deus Iacob ».
Abscondit Moyses faciem suam; non enim audebat aspicere contra
Deum.
</vers>
    <vers num="7"> Cui ait Dominus: « Vidi
afflictionem populi mei in Ægypto et clamorem eius audivi propter
duritiam exactorum eorum.
</vers>
    <vers num="8"> Et sciens dolorem eius descendi, ut
liberem eum de manibus Ægyptiorum et educam de terra illa in
terram bonam et spatiosam, in terram, quæ fluit lacte et melle, ad
loca Chananæi et Hetthæi et Amorræi et Pherezæi et Hevæi et
Iebusæi.
</vers>
    <vers num="9"> Clamor ergo filiorum Israel venit ad
me, vidique afflictionem eorum, qua ab Ægyptiis opprimuntur;
</vers>
    <vers num="10"> sed veni, mittam te ad pharaonem, ut
educas populum meum, filios Israel, de Ægypto ».
</vers>
    <vers num="11"> Dixitque Moyses ad Deum:
« Quis sum ego, ut vadam ad pharaonem et educam filios
Israel de Ægypto? ».
</vers>
    <vers num="12"> Qui dixit ei: « Ego ero
tecum; et hoc habebis signum quod miserim te: cum eduxeris populum
de Ægypto, servietis Deo super montem istum ».
</vers>
    <vers num="13"> Ait Moyses ad Deum:
« Ecce, ego vadam ad filios Israel et dicam eis: Deus
patrum vestrorum misit me ad vos. Si dixerint mihi: "Quod est nomen
eius?" quid dicam eis? ».
</vers>
    <vers num="14"> Dixit Deus ad Moysen:
« Ego sum qui sum ». Ait: « Sic
dices filiis Israel: Qui sum misit me ad vos ».
</vers>
    <vers num="15"> Dixitque iterum Deus ad Moysen:
« Hæc dices filiis Israel: Dominus, Deus patrum
vestrorum, Deus Abraham, Deus Isaac et Deus lacob, misit me ad vos;
hoc nomen mihi est in æternum, et hoc memoriale meum in
generationem et generationem.
</vers>
    <vers num="16"> Vade et congrega seniores Israel et
dices ad eos: Dominus, Deus patrum vestrorum, apparuit mihi, Deus
Abraham, Deus Isaac et Deus Iacob, dicens: Visitans visitavi vos et
vidi omnia, quæ acciderunt vobis in Ægypto;
</vers>
    <vers num="17"> et dixi: Educam vos de afflictione
Ægypti in terram Chananæi et Hetthæi et Amorræi et Pherezæi et
Hevæi et Iebusæi, ad terram fluentem lacte et melle.
</vers>
    <vers num="18"> Et audient vocem tuam;
ingredierisque tu et seniores Israel ad regem Ægypti, et dicetis
ad eum: Dominus, Deus Hebræorum, occurrit nobis; et nunc eamus
viam trium dierum in solitudinem, ut immolemus Domino Deo
nostro.
</vers>
    <vers num="19"> Sed ego scio quod non dimittet vos
rex Ægypti, ut eatis, nisi per manum validam.
</vers>
    <vers num="20"> Extendam enim manum meam et
percutiam Ægyptum in cunctis mirabilibus meis, quæ facturus sum
in medio eius; post hæc dimittet vos.
</vers>
    <vers num="21"> Daboque gratiam populo huic coram
Ægyptiis, et, cum egrediemini, non exibitis vacui.
</vers>
    <vers num="22"> Sed postulabit mulier a vicina sua
et ab hospita sua vasa argentea et aurea ac vestes; ponetisque eas
super filios et filias vestras et spoliabitis
Ægyptum ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Respondens Moyses ait:
« Quid autem, si non credent mihi neque audient vocem
meam, sed dicent: "Non apparuit tibi Dominus?" ».
</vers>
    <vers num="2"> Dixit ergo ad eum: « Quid
est quod tenes in manu tua? ». Respondit:
« Virga ».
</vers>
    <vers num="3"> Dixitque Dominus: « Proice
eam in terram! ». Proiecit, et versa est in serpentem,
ita ut fugeret Moyses.
</vers>
    <vers num="4"> Dixitque Dominus:
« Extende manum tuam et apprehende caudam
eius! ». Extendit et tenuit, versaque est in virgam.
</vers>
    <vers num="5"> « Ut credant, inquit, quod
apparuerit tibi Dominus, Deus patrum suorum, Deus Abraham, Deus
Isaac et Deus Iacob ».
</vers>
    <vers num="6"> Dixitque Dominus rursum:
« Mitte manum tuam in sinum tuum! ». Quam cum
misisset in sinum, protulit leprosam instar nivis.
</vers>
    <vers num="7"> « Retrahe, ait, manum tuam
in sinum tuum! ». Retraxit et protulit iterum, et erat
similis carni reliquæ.
</vers>
    <vers num="8"> « Si non crediderint,
inquit, tibi, neque audierint sermonem signi prioris, credent verbo
signi sequentis.
</vers>
    <vers num="9"> Quod si nec duobus quidem his signis
crediderint neque audierint vocem tuam, sume aquam fluminis et
effunde eam super aridam, et, quidquid hauseris de fluvio, vertetur
in sanguinem ».
</vers>
    <vers num="10"> Ait Moyses: « Obsecro,
Domine, non sum eloquens ab heri et nudiustertius et ex quo locutus
es ad servum tuum, nam impeditioris et tardioris linguæ
sum ».
</vers>
    <vers num="11"> Dixit Dominus ad eum:
« Quis fecit os hominis? Aut quis fabricatus est mutum
vel surdum vel videntem vel cæcum? Nonne ego?
</vers>
    <vers num="12"> Perge igitur, et ego ero in ore tuo;
doceboque te quid loquaris ».
</vers>
    <vers num="13"> At ille: « Obsecro,
inquit, Domine, mitte quem missurus es ».
</vers>
    <vers num="14"> Iratus Dominus in Moysen ait:
« Aaron, frater tuus Levites, scio quod eloquens sit;
ecce ipse egreditur in occursum tuum vidensque te lætabitur
corde.
</vers>
    <vers num="15"> Loquere ad eum et pone verba mea in
ore eius; et ego ero in ore tuo et in ore illius et ostendam vobis
quid agere debeatis.
</vers>
    <vers num="16"> Ipse loquetur pro te ad populum et
erit os tuum; tu autem eris ei ut Deus.
</vers>
    <vers num="17"> Virgam quoque hanc sume in manu tua,
in qua facturus es signa ».
</vers>
    <vers num="18"> Abiit Moyses et reversus est ad
Iethro socerum suum dixitque ei: « Vadam, quæso, et
revertar ad fratres meos in Ægyptum, ut videam, si adhuc
vivant ». Cui ait Iethro: « Vade in
pace ».
</vers>
    <vers num="19"> Dixit ergo Dominus ad Moysen in
Madian: « Vade, revertere in Ægyptum; mortui sunt enim
omnes, qui quærebant animam tuam ».
</vers>
    <vers num="20"> Tulit Moyses uxorem suam et filios
suos et imposuit eos super asinum; reversusque est in Ægyptum
portans virgam Dei in manu sua.
</vers>
    <vers num="21"> Dixitque ei Dominus revertenti in
Ægyptum: « Vide, ut omnia ostenta, quæ posui in manu
tua, facias coram pharaone; ego indurabo cor eius, et non dimittet
populum.
</vers>
    <vers num="22"> Dicesque ad eum: Hæc dicit Dominus:
Filius meus primogenitus Israel.
</vers>
    <vers num="23"> Dico tibi: Dimitte filium meum, ut
serviat mihi; si autem non vis dimittere eum, ecce ego interficiam
filium tuum primogenitum ».
</vers>
    <vers num="24"> Cumque esset in itinere, in
deversorio, occurrit ei Dominus et volebat occidere eum.
</vers>
    <vers num="25"> Tulit ilico Sephora acutissimam
petram et circumcidit præputium filii sui; tetigitque pedes eius
et ait: « Sponsus sanguinum tu mihi es ».
</vers>
    <vers num="26"> Et dimisit eum, postquam dixerat:
« Sponsus sanguinum », ob circumcisionem.
</vers>
    <vers num="27"> Dixit autem Dominus ad Aaron:
« Vade in occursum Moysi in desertum ». Qui
perrexit obviam ei in montem Dei et osculatus est eum.
</vers>
    <vers num="28"> Narravitque Moyses Aaron omnia verba
Domini, quibus miserat eum, et signa, quæ mandaverat.
</vers>
    <vers num="29"> Veneruntque simul et congregaverunt
cunctos seniores filiorum Israel.
</vers>
    <vers num="30"> Locutusque est Aaron omnia verba,
quæ dixerat Dominus ad Moysen, et fecit signa coram populo.
</vers>
    <vers num="31"> Et credidit populus, audieruntque
quod visitasset Dominus filios Israel et quod respexisset
afflictionem eorum; et proni adoraverunt.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Post hæc ingressi sunt Moyses et
Aaron et dixerunt pharaoni: « Hæc dicit Dominus, Deus
Israel: Dimitte populum meum, ut sacrificet mihi in
deserto ».
</vers>
    <vers num="2"> At ille respondit: « Quis
est Dominus, ut audiam vocem eius et dimittam Israel? Nescio
Dominum et Israel non dimittam ».
</vers>
    <vers num="3"> Dixeruntque: « Deus
Hebræorum occurrit nobis; eamus, quæso, viam trium dierum in
solitudinem et sacrificemus Domino Deo nostro, ne forte accidat
nobis pestis aut gladius ».
</vers>
    <vers num="4"> Ait ad eos rex Ægypti:
« Quare, Moyses et Aaron, sollicitatis populum ab
operibus suis? Ite ad onera vestra ».
</vers>
    <vers num="5"> Dixitque pharao: « Multus
nimis iam est populus terræ; videtis quod turba succreverit;
quanto magis si dederitis eis requiem ab
operibus? ».
</vers>
    <vers num="6"> Præcepit ergo in die illo
exactoribus populi et præfectis eius dicens:
</vers>
    <vers num="7"> « Nequaquam ultra dabitis
paleas populo ad conficiendos lateres sicut prius, sed ipsi vadant
et colligant stipulas.
</vers>
    <vers num="8"> Et mensuram laterum, quam prius
faciebant, imponetis super eos; nec minuetis quidquam. Vacant enim
et idcirco vociferantur dicentes: "Eamus et sacrificemus Deo
nostro".
</vers>
    <vers num="9"> Opprimantur operibus et expleant ea,
ut non acquiescant verbis mendacibus ».
</vers>
    <vers num="10"> Igitur egressi exactores populi et
præfecti eius dixerunt ad populum: « Sic dicit pharao:
"Non do vobis paleas.
</vers>
    <vers num="11"> Ite et colligite, sicubi invenire
poteritis, nec minuetur quid quam de opere
vestro" ».
</vers>
    <vers num="12"> Dispersusque est populus per omnem
terram Ægypti ad colligendas paleas.
</vers>
    <vers num="13"> Exactores quoque instabant dicentes:
« Complete opus vestrum cotidie, ut prius facere
solebatis, quando dabantur vobis paleæ ».
</vers>
    <vers num="14"> Flagellatique sunt præfecti
filiorum Israel, quos constituerant super eos exactores pharaonis
dicentes: « Quare non implestis mensuram laterum sicut
prius, nec heri nec hodie? ».
</vers>
    <vers num="15"> Veneruntque præfecti filiorum
Israel et vociferati sunt ad pharaonem dicentes: « Cur
ita agis contra servos tuos?
</vers>
    <vers num="16"> Paleæ non dantur nobis, et lateres
similiter imperantur; en famuli tui flagellis cædimur, et populus
tuus est in culpa ».
</vers>
    <vers num="17"> Qui ait: « Vacatis otio
et idcirco dicitis: "Eamus et sacrificemus Domino".
</vers>
    <vers num="18"> Ite ergo et operamini; paleæ non
dabuntur vobis, et reddetis consuetum numerum
laterum ».
</vers>
    <vers num="19"> Videbantque se præfecti filiorum
Israel in malo, eo quod diceretur eis: « Non minuetur
quidquam de lateribus per singulos dies »;
</vers>
    <vers num="20"> occurreruntque Moysi et Aaron, qui
stabant ex adverso egredientibus a pharaone,
</vers>
    <vers num="21"> et dixerunt ad eos:
« Videat Dominus et iudicet, quoniam fœtere fecistis
odorem nostrum coram pharaone et servis eius; et præbuistis ei
gladium, ut occideret nos ».
</vers>
    <vers num="22"> Reversusque est Moyses ad Dominum et
ait: « Domine, cur afflixisti populum istum? Quare
misisti me?
</vers>
    <vers num="23"> Ex eo enim quo ingressus sum ad
pharaonem, ut loquerer in nomine tuo, afflixit populum tuum; et non
liberasti eos ».</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Dixitque Dominus ad Moysen:
« Nunc videbis quæ facturus sim pharaoni; per manum
enim fortem dimittet eos et in manu robusta eiciet illos de terra
sua ».
</vers>
    <vers num="2"> Locutusque est Dominus ad Moysen
dicens: « Ego Dominus,
</vers>
    <vers num="3"> qui apparui Abraham, Isaac et Iacob
ut Deus omnipotens; et nomen meum Dominum non indicavi eis.
</vers>
    <vers num="4"> Pepigique cum eis fœdus, ut darem
illis terram Chanaan, terram peregrinationis eorum, in qua fuerunt
advenæ.
</vers>
    <vers num="5"> Ego audivi gemitum filiorum Israel,
quia Ægyptii oppresserunt eos, et recordatus sum pacti mei.
</vers>
    <vers num="6"> Ideo dic filiis Israel: Ego Dominus,
qui educam vos de ergastulo Ægyptiorum; et eruam de servitute ac
redimam in brachio excelso et iudiciis magnis.
</vers>
    <vers num="7"> Et assumam vos mihi in populum et ero
vester Deus; et scietis quod ego sum Dominus Deus vester, qui
eduxerim vos de ergastulo Ægyptiorum
</vers>
    <vers num="8"> et induxerim in terram, super quam
levavi manum meam, ut darem eam Abraham, Isaac et Iacob; daboque
illam vobis possidendam, ego Dominus ».
</vers>
    <vers num="9"> Narravit ergo Moyses omnia filiis
Israel; qui non acquieverunt ei propter angustiam spiritus et opus
durissimum.
</vers>
    <vers num="10"> Locutusque est Dominus ad Moysen
dicens:
</vers>
    <vers num="11"> « Ingredere et loquere ad
pharaonem regem Ægypti, ut dimittat filios Israel de terra
sua ».
</vers>
    <vers num="12"> Respondit Moyses coram Domino:
« Ecce, filii Israel non audiunt me, et quomodo audiet
me pharao, præsertim cum incircumcisus sim
labiis? ».
</vers>
    <vers num="13"> Locutusque est Dominus ad Moysen et
Aaron et dedit mandatum ad filios Israel et ad pharaonem regem
Ægypti, ut educerent filios Israel de terra Ægypti.
</vers>
    <vers num="14"> Isti sunt principes domorum per
familias suas.
Filii Ruben primogeniti Israelis: Henoch et Phallu, Hesron et
Charmi; hæ cognationes Ruben.
</vers>
    <vers num="15"> Filii Simeon: Iamuel et Iamin et
Ahod et Iachin et Sohar er Saul filius Chananitidis; hæ progenies
Simeon.
</vers>
    <vers num="16"> Et hæc nomina filiorum Levi per
cognationes suas: Gerson et Caath et Merari; anni autem vitæ Levi
fuerunt centum triginta septem.
</vers>
    <vers num="17"> Filii Gerson: Lobni et Semei per
cognationes suas.
</vers>
    <vers num="18"> Filii Caath: Amram et Isaar et
Hebron et Oziel; anni quoque vitæ Caath centum triginta tres.
</vers>
    <vers num="19"> Filii Merari: Moholi et Musi; hæ
cognationes Levi per familias suas.
</vers>
    <vers num="20"> Accepit autem Amram uxorem Iochabed
amitam suam, quæ peperit ei Aaron et Moysen; fueruntque anni vitæ
Amram centum triginta septem.
</vers>
    <vers num="21"> Filii quoque Isaar: Core et Napheg
et Zechri.
</vers>
    <vers num="22"> Filii quoque Oziel: Misael et
Elisaphan et Sethri.
</vers>
    <vers num="23"> Accepit autem Aaron uxorem Elisabeth
filiam Aminadab sororem Naasson, quæ peperit ei Nadab et Abiu et
Eleazar et Ithamar.
</vers>
    <vers num="24"> Filii quoque Core: Asir et Elcana et
Abiasaph; hæ sunt cognationes Coritarum.
</vers>
    <vers num="25"> At vero Eleazar filius Aaron accepit
uxorem de filiabus Phutiel, quæ peperit ei Phinees; hi sunt
principes familiarum Leviticarum per cognationes suas.
</vers>
    <vers num="26"> Iste est Aaron et Moyses, quibus
præcepit Dominus, ut educerent filios Israel de terra Ægypti per
turmas suas.
</vers>
    <vers num="27"> Hi sunt qui loquuntur ad pharaonem
regem Ægypti, ut educant filios Israel de Ægypto; iste est Moyses
et Aaron
</vers>
    <vers num="28"> in die, qua locutus est Dominus ad
Moysen in terra Ægypti.
</vers>
    <vers num="29"> Et locutus est Dominus ad Moysen
dicens: « Ego Dominus; loquere ad pharaonem regem
Ægypti omnia, quæ ego loquor tibi ».
</vers>
    <vers num="30"> Et ait Moyses coram Domino:
« En incircumcisus labiis sum. Quomodo audiet me
pharao? ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Dixitque Dominus ad Moysen:
« Ecce constitui te deum pharaonis, et Aaron frater tuus
erit propheta tuus.
</vers>
    <vers num="2"> Tu loqueris omnia, quæ mando tibi;
et ille loquetur ad pharaonem, ut dimittat filios Israel de terra
sua.
</vers>
    <vers num="3"> Sed ego indurabo cor eius et
multiplicabo signa et ostenta mea in terra Ægypti.
</vers>
    <vers num="4"> Et non audiet vos; immittamque manum
meam super Ægyptum et educam exercitum et populum meum, filios
Israel, de terra Ægypti per iudicia maxima.
</vers>
    <vers num="5"> Et scient Ægyptii quia ego sum
Dominus, qui extenderim manum meam super Ægyptum et eduxerim
filios Israel de medio eorum ».
</vers>
    <vers num="6"> Fecit itaque Moyses et Aaron, sicut
præceperat Dominus; ita egerunt.
</vers>
    <vers num="7"> Erat autem Moyses octoginta annorum,
et Aaron octoginta trium, quando locuti sunt ad pharaonem.
</vers>
    <vers num="8"> Dixitque Dominus ad Moysen et
Aaron:
</vers>
    <vers num="9"> « Cum dixerit vobis
pharao: "Ostendite signum", dices ad Aaron: Tolle virgam tuam et
proice eam coram pharaone, ac vertetur in
colubrum ».
</vers>
    <vers num="10"> Ingressi itaque Moyses et Aaron ad
pharaonem fecerunt, sicut præceperat Dominus; proiecitque Aaron
virgam coram pharaone et servis eius, quæ versa est in
colubrum.
</vers>
    <vers num="11"> Vocavit autem pharao sapientes et
maleficos, et fecerunt etiam ipsi magi Ægypti per incantationes
suas similiter.
</vers>
    <vers num="12"> Proieceruntque singuli virgas suas,
quæ versæ sunt in colubros; sed devoravit virga Aaron virgas
eorum.
</vers>
    <vers num="13"> Induratumque est cor pharaonis, et
non audivit eos, sicut dixerat Dominus.
</vers>
    <vers num="14"> Dixit autem Dominus ad Moysen:
« Ingravatum est cor pharaonis: non vult dimittere
populum.
</vers>
    <vers num="15"> Vade ad eum mane. Ecce egredietur ad
aquas; et stabis in occursum eius super ripam fluminis. Et virgam,
quæ conversa est in serpentem, tolles in manu tua
</vers>
    <vers num="16"> dicesque ad eum: Dominus, Deus
Hebræorum, misit me ad te dicens: Dimitte populum meum, ut
sacrificet mihi in deserto; et usque ad præsens audire
noluisti.
</vers>
    <vers num="17"> Hæc igitur dicit Dominus: In hoc
scies quod sim Dominus: ecce percutiam virga, quæ in manu mea est,
aquam fluminis; et vertetur in sanguinem.
</vers>
    <vers num="18"> Pisces quoque, qui sunt in fluvio,
morientur, et computrescent aquæ, et tædebit Ægyptios bibere
aquam fluminis ».
</vers>
    <vers num="19"> Dixit quoque Dominus ad Moysen:
« Dic ad Aaron: Tolle virgam tuam et extende manum tuam
super aquas Ægypti, super fluvios eorum et rivos ac paludes et
omnes lacus aquarum, ut vertantur in sanguinem; et sit cruor in
omni terra Ægypti, tam in ligneis vasis quam in
saxeis ».
</vers>
    <vers num="20"> Feceruntque ita Moyses et Aaron,
sicut præceperat Dominus. Et elevans virgam percussit aquam
fluminis coram pharaone et servis eius; quæ versa est in
sanguinem.
</vers>
    <vers num="21"> Et pisces, qui erant in flumine,
mortui sunt, computruitque fluvius, et non poterant Ægyptii bibere
aquam fluminis; et fuit sanguis in tota terra Ægypti.
</vers>
    <vers num="22"> Feceruntque similiter malefici
Ægyptiorum incantationibus suis; et induratum est cor pharaonis,
nec audivit eos, sicut dixerat Dominus.
</vers>
    <vers num="23"> Avertitque se et ingressus est domum
suam nec ad hoc apposuit cor suum.
</vers>
    <vers num="24"> Foderunt autem omnes Ægyptii per
circuitum fluminis aquam, ut biberent; non enim poterant bibere de
aqua fluminis.
</vers>
    <vers num="25"> Impletique sunt septem dies,
postquam percussit Dominus fluvium.
</vers>
    <vers num="26"> Dixit quoque Dominus ad Moysen:
« Ingredere ad pharaonem et dices ad eum: Hæc dicit
Dominus: Dimitte populum meum, ut sacrificet mihi.
</vers>
    <vers num="27"> Sin autem nolueris dimittere, ecce
ego percutiam omnes terminos tuos ranis.
</vers>
    <vers num="28"> Et ebulliet fluvius ranas, quæ
ascendent et ingredientur domum tuam et cubiculum lectuli tui et
super stratum tuum et in domos servorum tuorum et in populum tuum
et in furnos tuos et in pistrina tua;
</vers>
    <vers num="29"> et ad te et ad populum tuum et ad
omnes servos tuos intrabunt ranæ ».</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Dixitque Dominus ad Moysen:
« Dic ad Aaron: Extende manum tuam cum baculo tuo super
fluvios, super rivos ac paludes et educ ranas super terram
Ægypti ».
</vers>
    <vers num="2"> Et extendit Aaron manum super aquas
Ægypti, et ascenderunt ranæ operueruntque terram Ægypti.
</vers>
    <vers num="3"> Fecerunt autem et malefici per
incantationes suas similiter eduxeruntque ranas super terram
Ægypti.
</vers>
    <vers num="4"> Vocavit autem pharao Moysen et Aaron
et dixit: « Orate Dominum, ut auferat ranas a me et a
populo meo, et dimittam populum, ut sacrificet
Domino ».
</vers>
    <vers num="5"> Dixitque Moyses ad pharaonem:
« Constitue mihi, quando deprecer pro te et pro servis
et pro populo tuo, ut abigantur ranæ a te et a domo tua et tantum
in flumine remaneant ».
</vers>
    <vers num="6"> Qui respondit:
« Cras ». At ille: « Iuxta verbum,
inquit, tuum faciam, ut scias quoniam non est sicut Dominus Deus
noster.
</vers>
    <vers num="7"> Et recedent ranæ a te et a domo tua
et a servis tuis et a populo tuo; tantum in flumine
remanebunt ».
</vers>
    <vers num="8"> Egressique sunt Moyses et Aaron a
pharaone; et clamavit Moyses ad Dominum pro sponsione ranarum, quam
condixerat pharaoni.
</vers>
    <vers num="9"> Fecitque Dominus iuxta verbum Moysi,
et mortuæ sunt ranæ de domibus et de villis et de agris;
</vers>
    <vers num="10"> congregaveruntque eas in immensos
aggeres, et computruit terra.
</vers>
    <vers num="11"> Videns autem pharao quod data esset
requies, ingravavit cor suum et non audivit eos, sicut dixerat
Dominus.
</vers>
    <vers num="12"> Dixitque Dominus ad Moysen:
« Loquere ad Aaron: Extende virgam tuam et percute
pulverem terræ, et sint scinifes in universa terra
Ægypti ».
</vers>
    <vers num="13"> Feceruntque ita; et extendit Aaron
manum virgam tenens percussitque pulverem terræ. Et facti sunt
scinifes in hominibus et in iumentis; omnis pulvis terræ versus
est in scinifes per totam terram Ægypti.
</vers>
    <vers num="14"> Feceruntque similiter malefici
incantationibus suis, ut educerent scinifes; et non potuerunt.
Erantque scinifes tam in hominibus quam in iumentis;
</vers>
    <vers num="15"> et dixerunt malefici ad pharaonem:
« Digitus Dei est hic ». Induratumque est cor
pharaonis et non audivit eos, sicut præceperat Dominus.
</vers>
    <vers num="16"> Dixit quoque Dominus ad Moysen:
« Consurge diluculo et sta coram pharaone. Egredietur
enim ad aquas, et dices ad eum: Hæc dicit Dominus: Dimitte populum
meum, ut sacrificet mihi.
</vers>
    <vers num="17"> Quod si non dimiseris eum, ecce ego
immittam in te et in servos tuos et in populum tuum et in domos
tuas omne genus muscarum; et implebuntur domus Ægyptiorum muscis
et etiam humus, in qua fuerint.
</vers>
    <vers num="18"> Et segregabo in die illa terram
Gessen, in qua populus meus est, ut non sint ibi muscæ, et scias
quoniam ego Dominus in medio terræ;
</vers>
    <vers num="19"> ponamque divisionem inter populum
meum et populum tuum; cras erit signum istud ».
</vers>
    <vers num="20"> Fecitque Dominus ita; et venit musca
gravissima in domos pharaonis et servorum eius et in omnem terram
Ægypti, corruptaque est terra ab huiuscemodi muscis.
</vers>
    <vers num="21"> Vocavitque pharao Moysen et Aaron et
ait eis: « Ite, sacrificate Deo vestro in
terra ».
</vers>
    <vers num="22"> Et ait Moyses: « Non
potest ita fieri: abominationes enim Ægyptiorum immolabimus Domino
Deo nostro; quod si mactaverimus ea, quæ colunt Ægyptii, coram
eis, lapidibus nos obruent.
</vers>
    <vers num="23"> Viam trium dierum pergemus in
solitudinem et sacrificabimus Domino Deo nostro, sicut præcepit
nobis ».
</vers>
    <vers num="24"> Dixitque pharao: « Ego
dimittam vos, ut sacrificetis Domino Deo vestro in deserto,
verumtamen longius ne abeatis; rogate pro me ».
</vers>
    <vers num="25"> Et ait Moyses: « Egressus
a te, orabo Dominum, et recedet musca a pharaone et a servis suis
et a populo eius cras; verumtamen noli ultra fallere, ut non
dimittas populum sacrificare Domino ».
</vers>
    <vers num="26"> Egressusque Moyses a pharaone oravit
Dominum;
</vers>
    <vers num="27"> qui fecit iuxta verbum illius et
abstulit muscas a pharaone et a servis suis et a populo eius; non
superfuit ne una quidem.
</vers>
    <vers num="28"> Et ingravatum est cor pharaonis, ita
ut ne hac quidem vice dimitteret populum.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Dixit autem Dominus ad Moysen:
« Ingredere ad pharaonem et loquere ad eum: Hæc dicit
Dominus, Deus Hebræorum: Dimitte populum meum, ut sacrificet
mihi.
</vers>
    <vers num="2"> Quod si adhuc renuis et retines
eos,
</vers>
    <vers num="3"> ecce manus Domini erit super
possessionem tuam in agris, super equos et asinos et camelos et
boves et oves, pestis valde gravis;
</vers>
    <vers num="4"> et distinguet Dominus inter
possessiones Israel et possessiones Ægyptiorum, ut nihil omnino
pereat ex his, quæ pertinent ad filios Israel.
</vers>
    <vers num="5"> Constituitque Dominus tempus dicens:
Cras faciet Dominus verbum istud in terra ».
</vers>
    <vers num="6"> Fecit ergo Dominus verbum hoc altera
die, mortuaque sunt omnia animantia Ægyptiorum; de animalibus vero
filiorum Israel nihil omnino periit.
</vers>
    <vers num="7"> Et misit pharao ad videndum; nec erat
quidquam mortuum de his, quæ possidebat Israel. Ingravatumque est
cor pharaonis, et non dimisit populum.
</vers>
    <vers num="8"> Et dixit Dominus ad Moysen et Aaron:
« Tollite plenas manus cineris de camino, et spargat
illum Moyses in cælum coram pharaone;
</vers>
    <vers num="9"> sitque pulvis super omnem terram
Ægypti; erunt enim in hominibus et iumentis ulcera et vesicæ
turgentes in universa terra Ægypti ».
</vers>
    <vers num="10"> Tuleruntque cinerem de camino et
steterunt coram pharaone, et sparsit illum Moyses in cælum;
factaque sunt ulcera vesicarum turgentium in hominibus et
iumentis.
</vers>
    <vers num="11"> Nec poterant malefici stare coram
Moyse propter ulcera, quæ in illis erant et in omni terra
Ægypti.
</vers>
    <vers num="12"> Induravitque Dominus cor pharaonis,
et non audivit eos, sicut locutus est Dominus ad Moysen.
</vers>
    <vers num="13"> Dixitque Dominus ad Moysen:
« Mane consurge et sta coram pharaone et dices ad eum:
Hæc dicit Dominus, Deus Hebræorum: Dimitte populum meum, ut
sacrificet mihi;
</vers>
    <vers num="14"> quia in hac vice mittam omnes plagas
meas super cor tuum et super servos tuos et super populum tuum, ut
scias quod non sit similis mei in omni terra.
</vers>
    <vers num="15"> Nunc enim extendens manum si
percussissem te et populum tuum peste, perisses de terra.
</vers>
    <vers num="16"> Idcirco autem servavi te, ut
ostendam in te fortitudinem meam, et narretur nomen meum in omni
terra.
</vers>
    <vers num="17"> Adhuc retines populum meum et non
vis dimittere eum?
</vers>
    <vers num="18"> En pluam cras, hac ipsa hora,
grandinem multam nimis, qualis non fuit in Ægypto a die, qua
fundata est, usque in præsens tempus.
</vers>
    <vers num="19"> Mitte ergo iam nunc et congrega
iumenta tua et omnia, quæ habes in agro; homines enim et iumenta
universa, quæ inventa fuerint foris nec congregata de agris, cadet
super ea grando, et morientur ».
</vers>
    <vers num="20"> Qui timuit verbum Domini de servis
pharaonis, fecit confugere servos suos et iumenta in domos;
</vers>
    <vers num="21"> qui autem neglexit sermonem Domini,
dimisit servos suos et iumenta in agris.
</vers>
    <vers num="22"> Et dixit Dominus ad Moysen:
« Extende manum tuam in cælum, ut fiat grando in
universa terra Ægypti super homines et super iumenta et super
omnem herbam agri in terra Ægypti ».
</vers>
    <vers num="23"> Extenditque Moyses virgam in cælum,
et Dominus dedit tonitrua et grandinem ac discurrentia fulgura
super terram; pluitque Dominus grandinem super terram Ægypti.
</vers>
    <vers num="24"> Et grando et ignis immixta pariter
ferebantur; tantæque fuit magnitudinis, quanta ante numquam
apparuit in universa terra Ægypti, ex quo gens illa condita
est.
</vers>
    <vers num="25"> Et percussit grando in omni terra
Ægypti cuncta, quæ fuerunt in agris, ab homine usque ad iumentum;
cunctamque herbam agri percussit grando et omne lignum regionis
confregit.
</vers>
    <vers num="26"> Tantum in terra Gessen, ubi erant
filii Israel, grando non cecidit.
</vers>
    <vers num="27"> Misitque pharao et vocavit Moysen et
Aaron dicens ad eos: « Nunc peccavi; Dominus iustus, ego
et populus meus rei. </vers>
    <vers num="28"> Orate Dominum,
ut desinant tonitrua Dei et grando, et dimittam vos, et nequaquam
hic ultra manebitis ». </vers>
    <vers num="29">
Ait Moyses: « Cum egressus fuero de urbe, extendam
palmas meas ad Dominum; et cessabunt tonitrua, et grando non erit,
ut scias quia Domini est terra. </vers>
    <vers num="30"> Novi
autem quod et tu et servi tui necdum timeatis Dominum
Deum ». </vers>
    <vers num="31"> Linum ergo et
hordeum læsum est, eo quod hordeum iam spicas et linum iam
folliculos germinaret; </vers>
    <vers num="32"> triticum
autem et far non sunt læsa, quia serotina erant.
</vers>
    <vers num="33"> Egressusque Moyses a pharaone ex
urbe tetendit manus ad Dominum; et cessaverunt tonitrua et grando,
nec ultra effundebatur pluvia super terram. </vers>
    <vers num="34"> Videns autem pharao quod cessasset pluvia et
grando et tonitrua, auxit peccatum; </vers>
    <vers num="35">
et ingravatum est cor eius et servorum illius et induratum nimis;
nec dimisit filios Israel, sicut dixerat Dominus per manum
Moysi.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Et dixit Dominus ad Moysen: 
      “ Ingredere ad pharaonem: 
      ego enim induravi cor eius et servorum illius, ut faciam signa mea hæc in medio eorum,</vers>
    <vers num="2"> et narres in auribus filii tui et nepotum tuorum, 
      quotiens contriverim Ægyptios et signa mea fecerim in eis; 
      et sciatis quia ego Dominus ”.</vers>
    <vers num="3"> Introierunt ergo Moyses et Aaron ad pharaonem et dixerunt ei:
      “ Hæc dicit Dominus, Deus Hebræorum: Usquequo non vis subici mihi? 
      Dimitte populum meum, ut sacrificet mihi.</vers>
    <vers num="4"> Sin autem resistis et non vis dimittere eum, 
      ecce ego inducam cras locustam in fines tuos,</vers>
    <vers num="5"> quæ operiat superficiem terræ, ne quidquam eius appareat, 
      sed comedatur, quod residuum fuerit grandini; 
      corrodet enim omnia ligna, quæ germinant in agris.</vers>
    <vers num="6"> Et implebunt domos tuas et servorum tuorum 
      et omnium Aegyptiorum, quantam non viderunt patres tui et avi, 
      ex quo orti sunt super terram usque in præsentem diem ”. 
      Avertitque se et egressus est a pharaone.</vers>
    <vers num="7"> Dixerunt autem servi pharaonis ad eum: 
      “ Usquequo patiemur hoc scandalum? 
      Dimitte homines, ut sacrificent Domino Deo suo; 
      nonne vides quod perierit Aegyptus? ”.</vers>
    <vers num="8"> Revocaveruntque Moysen et Aaron ad pharaonem, qui dixit eis:
      “ Ite, sacrificate Domino Deo vestro. 
      Quinam sunt qui ituri sunt? ”.</vers>
    <vers num="9"> Ait Moyses: 
      “ Cum parvulis nostris et senioribus pergemus, 
      cum filiis et filiabus, cum ovibus et armentis; 
      est enim sollemnitas Domini nobis ”.</vers>
    <vers num="10"> Et respondit eis: 
      “ Sic Dominus sit vobiscum, quomodo ego dimittam vos et parvulos vestros.
      Cui dubium est quod pessime cogitetis?</vers>
    <vers num="11"> Non fiet ita, sed ite tantum viri et sacrificate Domino; 
      hoc enim et ipsi petistis ”. 
      Statimque eiecti sunt de conspectu pharaonis.</vers>
    <vers num="12"> Dixit autem Dominus ad Moysen: 
      “ Extende manum tuam super terram Aegypti, 
      ut veniat locusta et ascendat super eam et devoret omnem herbam, 
      quidquid residuum fuerit grandini ”.</vers>
    <vers num="13"> Et extendit Moyses virgam super terram Aegypti, 
      et Dominus induxit ventum urentem tota die illa et nocte. 
      Et mane facto, ventus urens levavit locustas;</vers>
    <vers num="14"> quæ ascenderunt super universam terram Aegypti 
      et sederunt in cunctis finibus Aegyptiorum innumerabiles, 
      quales ante illud tempus non fuerant nec postea futuræ sunt.</vers>
    <vers num="15"> Operueruntque universam superficiem terræ, 
      et obscurata est terra. 
      Devoraverunt igitur omnem herbam terræ et, 
      quidquid pomorum in arboribus fuit, quæ grando dimiserat; 
      nihilque omnino virens relictum est in lignis 
      et in herbis terræ in cuncta Aegypto.</vers>
    <vers num="16"> Quam ob rem festinus pharao vocavit Moysen et Aaron 
      et dixit eis: “ Peccavi in Dominum Deum vestrum et in vos.</vers>
    <vers num="17"> Sed nunc dimittite peccatum mihi tantum hac vice 
      et rogate Dominum Deum vestrum, 
      ut auferat a me saltem mortem istam ”.</vers>
    <vers num="18"> Egressusque Moyses de conspectu pharaonis 
      oravit Dominum,</vers>
    <vers num="19"> qui flare fecit ventum ab occidente vehementissimum 
      et arreptam locustam proiecit in mare Rubrum; 
      non remansit ne una quidem in cunctis finibus Aegypti.</vers>
    <vers num="20"> Et induravit Dominus cor pharaonis, 
      nec dimisit filios Israel.</vers>
    <vers num="21"> Dixit autem Dominus ad Moysen: 
      “ Extende manum tuam in cælum, 
      et sint tenebræ super terram Aegypti tam densæ ut palpari queant ”.</vers>
    <vers num="22"> Extenditque Moyses manum in cælum, 
      et factæ sunt tenebræ horribiles in universa terra Aegypti 
      tribus diebus.</vers>
    <vers num="23"> Nemo vidit fratrem suum nec movit se de loco, in quo erat. 
      Ubicumque autem habitabant filii Israel, lux erat.</vers>
    <vers num="24"> Vocavitque pharao Moysen et Aaron et dixit eis: 
      “ Ite, sacrificate Domino; 
      oves tantum vestræ et armenta remaneant, 
      parvuli vestri eant vobiscum ”.</vers>
    <vers num="25"> Ait Moyses: 
      “ Etiamsi tu hostias et holocausta dares nobis, 
      quæ offeramus Domino Deo nostro,</vers>
    <vers num="26"> tamen et greges nostri pergent nobiscum; 
      non remanebit ex eis ungula, quoniam ex ipsis sumemus, 
      quæ necessaria sunt in cultum Domini Dei nostri; 
      præsertim cum ignoremus quid debeat immolari, 
      donec ad ipsum locum perveniamus ”.</vers>
    <vers num="27"> Induravit autem Dominus cor pharaonis, 
      et noluit dimittere eos.</vers>
    <vers num="28"> Dixitque pharao ad eum: 
      “ Recede a me. Cave, ne ultra videas faciem meam; 
      quocumque die apparueris mihi, morieris ”.</vers>
    <vers num="29"> Respondit Moyses: 
      “ Ita fiet, ut locutus es; non videbo ultra faciem tuam ”.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Et dixit Dominus ad Moysen:
« Adhuc una plaga tangam pharaonem et Ægyptum, et post
hæc dimittet vos utique, immo et exire compellet.
</vers>
    <vers num="2"> Dices ergo omni plebi, ut postulet
vir ab amico suo et mulier a vicina sua vasa argentea et aurea;
</vers>
    <vers num="3"> dabit autem Dominus gratiam populo
coram Ægyptiis ». Fuitque Moyses vir magnus valde in
terra Ægypti coram servis pharaonis et omni populo.
</vers>
    <vers num="4"> Et ait Moyses: « Hæc
dicit Dominus: Media nocte egrediar in Ægyptum;
</vers>
    <vers num="5"> et morietur omne primogenitum in
terra Ægyptiorum, a primogenito pharaonis, qui sedet in solio
eius, usque ad primogenitum ancillæ, quæ est ad molam, et omnia
primogenita iumentorum.
</vers>
    <vers num="6"> Eritque clamor magnus in universa
terra Ægypti, qualis nec ante fuit nec postea futurus est.
</vers>
    <vers num="7"> Apud omnes autem filios Israel non
mutiet canis contra hominem et pecus, ut sciatis quanto miraculo
dividat Dominus Ægyptios et Israel.
</vers>
    <vers num="8"> Descendentque omnes servi tui isti ad
me et adorabunt me dicentes: "Egredere tu et omnis populus, qui
sequitur te". Post hæc egrediar ». Et exivit a pharaone
iratus nimis.
</vers>
    <vers num="9"> Dixit autem Dominus ad Moysen:
« Non audiet vos pharao, ut multa signa fiant in terra
Ægypti ».
</vers>
    <vers num="10"> Moyses autem et Aaron fecerunt omnia
ostenta hæc coram pharaone; et induravit Dominus cor pharaonis,
nec dimisit filios Israel de terra sua.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Dixit Dominus ad Moysen et Aaron
in terra Ægypti:
</vers>
    <vers num="2"> « Mensis iste vobis
principium mensium, primus erit in mensibus anni.
</vers>
    <vers num="3"> Loquimini ad universum cœtum
filiorum Israel et dicite eis: Decima die mensis huius tollat
unusquisque agnum per familias et domos suas.
</vers>
    <vers num="4"> Sin autem minor est numerus, ut
sufficere possit ad vescendum agnum, assumet vicinum suum, qui
iunctus est domui suæ, iuxta numerum animarum, quæ sufficere
possunt ad esum agni.
</vers>
    <vers num="5"> Erit autem vobis agnus absque macula,
masculus, anniculus; quem de agnis vel hædis tolletis
</vers>
    <vers num="6"> et servabitis eum usque ad quartam
decimam diem mensis huius; immolabitque eum universa congregatio
filiorum Israel ad vesperam.
</vers>
    <vers num="7"> Et sument de sanguine eius ac ponent
super utrumque postem et in superliminaribus domorum, in quibus
comedent illum;
</vers>
    <vers num="8"> et edent carnes nocte illa assas igni
et azymos panes cum lactucis amaris.
</vers>
    <vers num="9"> Non comedetis ex eo crudum quid nec
coctum aqua, sed tantum assum igni; caput cum pedibus eius et
intestinis vorabitis.
</vers>
    <vers num="10"> Nec remanebit quidquam ex eo usque
mane; si quid residuum fuerit, igne comburetis.
</vers>
    <vers num="11"> Sic autem comedetis illum: renes
vestros accingetis, calceamenta habebitis in pedibus, tenentes
baculos in manibus, et comedetis festinanter; est enim Pascha (id
est Transitus) Domini!
</vers>
    <vers num="12"> Et transibo per terram Ægypti nocte
illa percutiamque omne primogenitum in terra Ægypti ab homine
usque ad pecus; et in cunctis diis Ægypti faciam iudicia, ego
Dominus.
</vers>
    <vers num="13"> Erit autem sanguis vobis in signum
in ædibus, in quibus eritis; et videbo sanguinem et transibo vos,
nec erit in vobis plaga disperdens, quando percussero terram
Ægypti.
</vers>
    <vers num="14"> Habebitis autem hanc diem in
monumentum et celebrabitis eam sollemnem Domino in generationibus
vestris cultu sempiterno.
</vers>
    <vers num="15"> Septem diebus azyma comedetis. Iam
in die primo non erit fermentum in domibus vestris; quicumque
comederit fermentatum, a primo die usque ad diem septimum, peribit
anima illa de Israel.
</vers>
    <vers num="16"> Dies prima erit sancta atque
sollemnis, et dies septima eadem festivitate venerabilis. Nihil
operis facietis in eis, exceptis his, quæ ad vescendum
pertinent.
</vers>
    <vers num="17"> Et observabitis azyma, in eadem enim
ipsa die eduxi exercitum vestrum de terra Ægypti; et custodietis
diem istum in generationes vestras ritu perpetuo.
</vers>
    <vers num="18"> Primo mense, quarta decima die
mensis ad vesperam comedetis azyma; usque ad diem vicesimam primam
eiusdem mensis ad vesperam.
</vers>
    <vers num="19"> Septem diebus fermentum non
invenietur in domibus vestris. Qui comederit fermentatum, peribit
anima eius de cœtu Israel, tam de advenis quam de indigenis
terræ.
</vers>
    <vers num="20"> Omne fermentatum non comedetis; in
cunctis habitaculis vestris edetis azyma ».
</vers>
    <vers num="21"> Vocavit autem Moyses omnes seniores
filiorum Israel et dixit ad eos: « Ite tollentes animal
per familias vestras et immolate Pascha.
</vers>
    <vers num="22"> Fasciculumque hyssopi tingite in
sanguine, qui est in pelvi, et aspergite ex eo superliminare et
utrumque postem. Nullus vestrum egrediatur ostium domus suæ usque
mane.
</vers>
    <vers num="23"> Transibit enim Dominus percutiens
Ægyptios; cumque viderit sanguinem in superliminari et in utroque
poste, transcendet ostium et non sinet percussorem ingredi domos
vestras et lædere.
</vers>
    <vers num="24"> Custodite verbum istud legitimum
tibi et filiis tuis usque in æternum.
</vers>
    <vers num="25"> Cumque introieritis terram, quam
Dominus daturus est vobis, ut pollicitus est, observabitis
cæremonias istas;
</vers>
    <vers num="26"> et, cum dixerint vobis filii vestri:
"Quæ est ista religio?",
</vers>
    <vers num="27"> dicetis eis: "Victima Paschæ Domino
est, quando transivit super domos filiorum Israel in Ægypto
percutiens Ægyptios et domos nostras liberans" ».
Incurvatusque populus adoravit;
</vers>
    <vers num="28"> et egressi filii Israel fecerunt,
sicut præceperat Dominus Moysi et Aaron.
</vers>
    <vers num="29"> Factum est autem in noctis medio,
percussit Dominus omne primogenitum in terra Ægypti, a primogenito
pharaonis, qui in solio eius sedebat, usque ad primogenitum
captivi, qui erat in carcere, et omne primogenitum iumentorum.
</vers>
    <vers num="30"> Surrexitque pharao nocte et omnes
servi eius cunctaque Ægyptus, et ortus est clamor magnus in
Ægypto, neque enim erat domus, in qua non iaceret mortuus.
</vers>
    <vers num="31"> Vocatisque pharao Moyse et Aaron
nocte, ait: « Surgite, egredimini a populo meo, vos et
filii Israel; ite, immolate Domino, sicut dicitis.
</vers>
    <vers num="32"> Oves vestras et armenta assumite, ut
petieratis, et abeuntes benedicite mihi ».
</vers>
    <vers num="33"> Urgebantque Ægyptii populum de
terra exire velociter dicentes: « Omnes
moriemur ».
</vers>
    <vers num="34"> Tulit igitur populus conspersam
farinam, antequam fermentaretur; et ligans pistrina in palliis suis
posuit super umeros suos.
</vers>
    <vers num="35"> Feceruntque filii Israel, sicut
præceperat Moyses, et petierunt ab Ægyptiis vasa argentea et
aurea vestemque plurimam.
</vers>
    <vers num="36"> Dominus autem dedit gratiam populo
coram Ægyptiis, ut commodarent eis; et spoliaverunt Ægyptios.
</vers>
    <vers num="37"> Profectique sunt filii Israel de
Ramesse in Succoth, sescenta fere milia peditum virorum absque
parvulis.
</vers>
    <vers num="38"> Sed et vulgus promiscuum
innumerabile ascendit cum eis, oves et armenta, animantia multa
nimis.
</vers>
    <vers num="39"> Coxeruntque farinam, quam dudum de
Ægypto conspersam tulerant, et fecerunt subcinericios panes
azymos; neque enim poterant fermentari, cogentibus exire Ægyptiis
et nullam facere sinentibus moram; nec pulmenti quidquam
occurrerant præparare.
</vers>
    <vers num="40"> Habitatio autem filiorum Israel, qua
manserant in Ægypto, fuit quadringentorum triginta annorum.
</vers>
    <vers num="41"> Quibus expletis, eadem die egressus
est omnis exercitus Domini de terra Ægypti.
</vers>
    <vers num="42"> Nox ista vigiliarum Domino, quando
eduxit eos de terra Ægypti: hanc observare debent Domino omnes
filii Israel in generationibus suis.
</vers>
    <vers num="43"> Dixitque Dominus ad Moysen et Aaron:
« Hæc est religio Paschæ: Omnis alienigena non comedet
ex eo;
</vers>
    <vers num="44"> omnis autem servus empticius
circumcidetur et sic comedet;
</vers>
    <vers num="45"> advena et mercennarius non edent ex
eo.
</vers>
    <vers num="46"> In una domo comedetur, nec efferetis
de carnibus eius foras nec os illius confringetis.
</vers>
    <vers num="47"> Omnis cœtus filiorum Israel faciet
illud.
</vers>
    <vers num="48"> Quod si quis peregrinorum in vestram
voluerit transire coloniam et facere Pascha Domini, circumcidetur
prius omne masculinum eius, et tunc rite celebrabit eritque sicut
indigena terræ; si quis autem circumcisus non fuerit, non vescetur
ex eo.
</vers>
    <vers num="49"> Eadem lex erit indigenæ et colono,
qui peregrinatur apud vos ».
</vers>
    <vers num="50"> Feceruntque omnes filii Israel,
sicut præceperat Dominus Moysi et Aaron;
</vers>
    <vers num="51"> et in eadem die eduxit Dominus
filios Israel de terra Ægypti per turmas suas.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Locutusque est Dominus ad Moysen
dicens:
</vers>
    <vers num="2"> « Sanctifica mihi omne
primogenitum, quod aperit vulvam in filiis Israel, tam de hominibus
quam de iumentis: mea sunt enim omnia ».
</vers>
    <vers num="3"> Et ait Moyses ad populum:
« Mementote diei huius, in qua egressi estis de Ægypto
et de domo servitutis, quoniam in manu forti eduxit vos Dominus de
loco isto, ut non comedatis fermentatum panem.
</vers>
    <vers num="4"> Hodie egredimini, mense Abib (id est
novarum Frugum).
</vers>
    <vers num="5"> Cumque introduxerit te Dominus in
terram Chananæi et Hetthæi et Amorræi et Hevæi et Iebusæi,
quam iuravit patribus tuis, ut daret tibi, terram fluentem lacte et
melle; celebrabis hunc morem sacrorum mense isto.
</vers>
    <vers num="6"> Septem diebus vesceris azymis, et in
die septimo erit sollemnitas Domini.
</vers>
    <vers num="7"> Azyma comedetis septem diebus: non
apparebit apud te aliquid fermentatum nec in cunctis finibus
tuis.
</vers>
    <vers num="8"> Narrabisque filio tuo in die illo
dicens: "Propter hoc, quod fecit mihi Dominus, quando egressus sum
de Ægypto".
</vers>
    <vers num="9"> Et erit quasi signum in manu tua et
quasi monumentum inter oculos tuos, ut lex Domini semper sit in ore
tuo; in manu enim forti eduxit te Dominus de Ægypto.
</vers>
    <vers num="10"> Custodies huiuscemodi cultum statuto
tempore a diebus in dies.
</vers>
    <vers num="11"> Cumque introduxerit te Dominus in
terram Chananæi, sicut iuravit tibi et patribus tuis, et dederit
tibi eam,
</vers>
    <vers num="12"> separabis omne, quod aperit vulvam,
Domino et quod primitivum est in pecoribus tuis; quidquid habueris
masculini sexus, consecrabis Domino.
</vers>
    <vers num="13"> Primogenitum asini mutabis ove;
quod, si non redemeris, interficies. Omne autem primogenitum
hominis de filiis tuis pretio redimes.
</vers>
    <vers num="14"> Cumque interrogaverit te filius tuus
cras dicens: "Quid est hoc?", respondebis ei: "In manu forti eduxit
nos Dominus de Ægypto, de domo servitutis.
</vers>
    <vers num="15"> Nam, cum induratus esset pharao et
nollet nos dimittere, occidit Dominus omne primogenitum in terra
Ægypti, a primogenito hominis usque ad primogenitum iumentorum;
idcirco immolo Domino omne, quod aperit vulvam, masculini sexus, et
omnia primogenita filiorum meorum redimo".
</vers>
    <vers num="16"> Erit igitur quasi signum in manu tua
et quasi appensum quid ob recordationem inter oculos tuos, eo quod
in manu forti eduxit nos Dominus de Ægypto ».
</vers>
    <vers num="17"> Igitur cum emisisset pharao populum,
non eos duxit Deus per viam terræ Philisthim, quæ vicina est,
reputans ne forte pæniteret populum, si vidisset adversum se bella
consurgere, et reverteretur in Ægyptum,
</vers>
    <vers num="18"> sed circumduxit per viam deserti,
quæ est iuxta mare Rubrum. Et armati ascenderunt filii Israel de
terra Ægypti.
</vers>
    <vers num="19"> Tulit quoque Moyses ossa Ioseph
secum, eo quod adiurasset filios Israel dicens:
« Visitabit vos Deus; efferte ossa mea hinc
vobiscum ».
</vers>
    <vers num="20"> Profectique de Succoth castrametati
sunt in Etham, in extremis finibus solitudinis.
</vers>
    <vers num="21"> Dominus autem præcedebat eos ad
ostendendam viam per diem in columna nubis et per noctem in columna
ignis, ut dux esset itineris utroque tempore.
</vers>
    <vers num="22"> Nunquam defuit columna nubis per
diem, nec columna ignis per noctem, coram populo.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Locutus est autem Dominus ad
Moysen dicens:
</vers>
    <vers num="2"> « Loquere filiis Israel:
Reversi castrametentur e regione Phihahiroth, quæ est inter
Magdolum et mare contra Beelsephon; in conspectu eius castra
ponetis super mare.
</vers>
    <vers num="3"> Dicturusque est pharao super filiis
Israel: "Errant in terra, conclusit eos desertum".
</vers>
    <vers num="4"> Et indurabo cor eius, ac persequetur
eos, et glorificabor in pharaone et in omni exercitu eius;
scientque Ægyptii quia ego sum Dominus ». Feceruntque
ita.
</vers>
    <vers num="5"> Et nuntiatum est regi Ægyptiorum
quod fugisset populus; immutatumque est cor pharaonis et servorum
eius super populo, et dixerunt: « Quid hoc fecimus, ut
dimitteremus Israel, ne servirent nobis? ».
</vers>
    <vers num="6"> Iunxit ergo currum et omnem populum
suum assumpsit secum;
</vers>
    <vers num="7"> tulitque sescentos currus electos et
quidquid in Ægypto curruum fuit et bellatores in singulis
curribus.
</vers>
    <vers num="8"> Induravitque Dominus cor pharaonis
regis Ægypti, et persecutus est filios Israel; at illi egressi
erant in manu excelsa.
</vers>
    <vers num="9"> Cumque persequerentur Ægyptii
vestigia præcedentium, reppererunt eos in castris super mare;
omnes equi et currus pharaonis, equites et exercitus eius erant in
Phihahiroth contra Beelsephon.
</vers>
    <vers num="10"> Cumque appropinquasset pharao,
levantes filii Israel oculos viderunt Ægyptios post se et
timuerunt valde clamaveruntque ad Dominum
</vers>
    <vers num="11"> et dixerunt ad Moysen:
« Forsitan non erant sepulcra in Ægypto? Ideo tulisti
nos, ut moreremur in solitudine. Quid hoc fecisti, ut educeres nos
ex Ægypto?
</vers>
    <vers num="12"> Nonne iste est sermo, quem
loquebamur ad te in Ægypto dicentes: Recede a nobis, ut serviamus
Ægyptiis? Multo enim melius erat servire eis quam mori in
solitudine ».
</vers>
    <vers num="13"> Et ait Moyses ad populum:
« Nolite timere; state et videte salutem Domini, quam
facturus est vobis hodie; Ægyptios enim, quos nunc videtis,
nequaquam ultra videbitis usque in sempiternum.
</vers>
    <vers num="14"> Dominus pugnabit pro vobis, et vos
silebitis ».
</vers>
    <vers num="15"> Dixitque Dominus ad Moysen:
« Quid clamas ad me? Loquere filiis Israel, ut
proficiscantur.
</vers>
    <vers num="16"> Tu autem eleva virgam tuam et
extende manum tuam super mare et divide illud, ut gradiantur filii
Israel in medio mari per siccum.
</vers>
    <vers num="17"> Ego autem indurabo cor Ægyptiorum,
ut persequantur eos; et glorificabor in pharaone et in omni
exercitu eius, in curribus et in equitibus illius.
</vers>
    <vers num="18"> Et scient Ægyptii quia ego sum
Dominus, cum glorificatus fuero in pharaone, in curribus atque in
equitibus eius ».
</vers>
    <vers num="19"> Tollensque se angelus Dei, qui
præcedebat castra Israel, abiit post eos; et cum eo pariter
columna nubis, priora dimittens, post tergum.
</vers>
    <vers num="20"> Stetit inter castra Ægyptiorum et
castra Israel; et erat nubes tenebrosa et illuminans noctem, ita ut
ad se invicem toto noctis tempore accedere non valerent.
</vers>
    <vers num="21"> Cumque extendisset Moyses manum
super mare, reppulit illud Dominus, flante vento vehementi et
urente tota nocte, et vertit in siccum; divisaque est aqua.
</vers>
    <vers num="22"> Et ingressi sunt filii Israel per
medium maris sicci; erat enim aqua quasi murus a dextra eorum et
læva.
</vers>
    <vers num="23"> Persequentesque Ægyptii ingressi
sunt post eos, omnis equitatus pharaonis, currus eius et equites
per medium maris.
</vers>
    <vers num="24"> Iamque advenerat vigilia matutina,
et ecce respiciens Dominus super castra Ægyptiorum per columnam
ignis et nubis perturbavit exercitum eorum;
</vers>
    <vers num="25"> et impedivit rotas curruum, ita ut
difficile moverentur. Dixerunt ergo Ægyptii: « Fugiamus
Israelem! Dominus enim pugnat pro eis contra nos ».
</vers>
    <vers num="26"> Et ait Dominus ad Moysen:
« Extende manum tuam super mare, ut revertantur aquæ ad
Ægyptios super currus et equites eorum ».
</vers>
    <vers num="27"> Cumque extendisset Moyses manum
contra mare, reversum est primo diluculo ad priorem locum;
fugientibusque Ægyptiis occurrerunt aquæ, et involvit eos Dominus
in mediis fluctibus.
</vers>
    <vers num="28"> Reversæque sunt aquæ et operuerunt
currus et equites cuncti exercitus pharaonis, qui sequentes
ingressi fuerant mare; ne unus quidem superfuit ex eis.
</vers>
    <vers num="29"> Filii autem Israel perrexerunt per
medium sicci maris, et aquæ eis erant quasi pro muro a dextris et
a sinistris.
</vers>
    <vers num="30"> Liberavitque Dominus in die illo
Israel de manu Ægyptiorum. Et viderunt Ægyptios mortuos super
litus maris
</vers>
    <vers num="31"> et manum magnam, quam exercuerat
Dominus contra eos; timuitque populus Dominum et crediderunt Domino
et Moysi servo eius.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Tunc cecinit Moyses et filii
Israel carmen hoc Domino, et dixerunt:
« Cantemus Domino,
gloriose enim magnificatus est:
equum et ascensorem eius
deiecit in mare!
</vers>
    <vers num="2"> Fortitudo mea et robur meum
Dominus,
et factus est mihi in salutem.
Iste Deus meus,
et glorificabo eum;
Deus patris mei,
et exaltabo eum!
</vers>
    <vers num="3"> Dominus quasi vir pugnator;
Dominus nomen eius!
</vers>
    <vers num="4"> Currus pharaonis et exercitum
eius
proiecit in mare;
electi bellatores eius
submersi sunt in mari Rubro.
</vers>
    <vers num="5"> Abyssi operuerunt eos,
descenderunt in profundum quasi lapis.
</vers>
    <vers num="6"> Dextera tua, Domine,
magnifice in fortitudine,
dextera tua, Domine,
percussit inimicum.
</vers>
    <vers num="7"> Et in multitudine gloriæ tuæ
deposuisti adversarios tuos;
misisti iram tuam,
quæ devoravit eos sicut stipulam.
</vers>
    <vers num="8"> Et in spiritu furoris tui
congregatæ sunt aquæ;
stetit ut agger
unda fluens,
coagulatæ sunt abyssi
in medio mari.
</vers>
    <vers num="9"> Dixit inimicus:
"Persequar, comprehendam,
dividam spolia,
implebitur anima mea;
evaginabo gladium meum,
interficiet eos manus mea!".
</vers>
    <vers num="10"> Flavit spiritus tuus,
et operuit eos mare;
submersi sunt quasi plumbum
in aquis vehementibus.
</vers>
    <vers num="11"> Quis similis tui
in diis, Domine?
Quis similis tui,
magnificus in sanctitate,
terribilis atque laudabilis,
faciens mirabilia?
</vers>
    <vers num="12"> Extendisti manum tuam,
devoravit eos terra.
</vers>
    <vers num="13"> Dux fuisti in misericordia tua
populo, quem redemisti,
et portasti eum in fortitudine tua
ad habitaculum sanctum tuum.
</vers>
    <vers num="14"> Attenderunt populi et commoti
sunt,
dolores obtinuerunt habitatores Philisthææ.
</vers>
    <vers num="15"> Tunc conturbati sunt principes
Edom,
potentes Moab obtinuit tremor,
obriguerunt omnes habitatores Chanaan.
</vers>
    <vers num="16"> Irruit super eos
formido et pavor;
in magnitudine brachii tui
fiunt immobiles quasi lapis,
donec pertranseat populus tuus, Domine,
donec pertranseat populus tuus iste,
quem possedisti.
</vers>
    <vers num="17"> Introduces eos et plantabis
in monte hereditatis tuæ,
firmissimo habitaculo tuo,
quod operatus es, Domine,
sanctuario, Domine,
quod firmaverunt manus tuæ.
</vers>
    <vers num="18"> Dominus regnabit
in æternum et ultra! ».
</vers>
    <vers num="19"> Ingressi sunt enim equi pharaonis
cum curribus et equitibus eius in mare, et reduxit super eos
Dominus aquas maris; filii autem Israel ambu laverunt per siccum in
medio eius.
</vers>
    <vers num="20"> Sumpsit ergo Maria prophetissa soror
Aaron tympanum in manu sua; egressæque sunt omnes mulieres post
eam cum tympanis et choris,
</vers>
    <vers num="21"> quibus præcinebat dicens:
« Cantemus Domino,
gloriose enim magnificatus est:
equum et ascensorem eius
deiecit in mare! ».
</vers>
    <vers num="22"> Tulit autem Moyses Israel de mari
Rubro, et egressi sunt in desertum Sur; ambulaveruntque tribus
diebus per solitudinem et non inveniebant aquam.
</vers>
    <vers num="23"> Et venerunt in Mara nec poterant
bibere aquas de Mara, eo quod essent amaræ; unde vocatum est nomen
eius Mara (id est Amaritudo).
</vers>
    <vers num="24"> Et murmuravit populus contra Moysen
dicens: « Quid bibemus? ».
</vers>
    <vers num="25"> At ille clamavit ad Dominum, qui
ostendit ei lignum; quod cum misisset in aquas, in dulcedinem
versæ sunt. Ibi constituit ei præcepta atque iudicia et ibi
tentavit eum
</vers>
    <vers num="26"> dicens: « Si audieris
vocem Domini Dei tui et, quod rectum est coram eo, feceris et
obœdieris mandatis eius custodierisque omnia præcepta illius,
cunctum languorem, quem posui in Ægypto, non inducam super te: Ego
enim Dominus sanator tuus ».
</vers>
    <vers num="27"> Venerunt autem in Elim, ubi erant
duodecim fontes aquarum et septuaginta palmæ; et castrametati sunt
iuxta aquas.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Profectique sunt de Elim, et venit
omnis congregatio filiorum Israel in desertum Sin, quod est inter
Elim et Sinai, quinto decimo die mensis secundi postquam egressi
sunt de terra Ægypti.
</vers>
    <vers num="2"> Et murmuravit omnis congregatio
filiorum Israel contra Moysen et Aaron in solitudine,
</vers>
    <vers num="3"> dixeruntque filii Israel ad eos:
« Utinam mortui essemus per manum Domini in terra
Ægypti, quando sedebamus super ollas carnium et comedebamus panem
in saturitate. Cur eduxistis nos in desertum istud, ut occideretis
omnem cœtum fame? ».
</vers>
    <vers num="4"> Dixit autem Dominus ad Moysen:
« Ecce ego pluam vobis panes de cælo; egrediatur
populus et colligat, quæ sufficiunt per singulos dies, ut tentem
eum, utrum ambulet in lege mea an non.
</vers>
    <vers num="5"> Die autem sexta parabunt quod
intulerint, et duplum erit quam colligere solebant per singulos
dies ».
</vers>
    <vers num="6"> Dixeruntque Moyses et Aaron ad omnes
filios Israel:
« Vespere scietis
quod Dominus eduxerit vos
de terra Ægypti;
</vers>
    <vers num="7"> et mane videbitis
gloriam Domini.
Audivit enim murmur vestrum contra Dominum. Nos vero quid sumus,
quia mussitatis contra nos? ».
</vers>
    <vers num="8"> Et ait Moyses:
« Dabit Dominus vobis
vespere carnes edere
et mane panes in saturitate,
eo quod audierit murmurationes vestras, quibus murmurati estis
contra eum. Nos enim quid sumus? Nec contra nos est murmur vestrum,
sed contra Dominum ».
</vers>
    <vers num="9"> Dixitque Moyses ad Aaron:
« Dic universæ congregationi filiorum Israel: Accedite
coram Domino; audivit enim murmur vestrum ».
</vers>
    <vers num="10"> Cumque loqueretur Aaron ad omnem
cœtum filiorum Israel, respexerunt ad solitudinem, et ecce gloria
Domini apparuit in nube.
</vers>
    <vers num="11"> Locutus est autem Dominus ad Moysen
dicens:
</vers>
    <vers num="12"> « Audivi murmurationes
filiorum Israel. Loquere ad eos: Vespere comedetis carnes et mane
saturabimini panibus scietisque quod ego sum Dominus Deus
vester ».
</vers>
    <vers num="13"> Factum est ergo vespere, et
ascendens coturnix operuit castra; mane quoque ros iacuit per
circuitum castrorum.
</vers>
    <vers num="14"> Cumque operuisset superficiem
deserti, apparuit minutum et squamatum in similitudinem pruinæ
super terram.
</vers>
    <vers num="15"> Quod cum vidissent filii Israel,
dixerunt ad invicem: « Manhu? » (quod
significat: « Quid est hoc? »). Ignorabant
enim quid esset. Quibus ait Moyses: « Iste est panis,
quem dedit Dominus vobis ad vescendum.
</vers>
    <vers num="16"> Hic est sermo, quem præcepit
Dominus: "Colligat ex eo unusquisque quantum sufficiat ad
vescendum; gomor per singula capita iuxta numerum animarum
vestrarum, quæ habitant in tabernaculo, sic
tolletis" ».
</vers>
    <vers num="17"> Feceruntque ita filii Israel; et
collegerunt alius plus, alius minus.
</vers>
    <vers num="18"> Et mensi sunt ad mensuram gomor; nec
qui plus collegerat, habuit amplius, nec qui minus paraverat,
repperit minus, sed singuli, iuxta id quod edere poterant,
congregaverunt.
</vers>
    <vers num="19"> Dixitque Moyses ad eos:
« Nullus relinquat ex eo in mane ».
</vers>
    <vers num="20"> Qui non audierunt eum, sed
dimiserunt quidam ex eis usque mane, et scatere cœpit vermibus
atque computruit; et iratus est contra eos Moyses.
</vers>
    <vers num="21"> Colligebant autem mane singuli,
quantum sufficere poterat ad vescendum; cumque incaluisset sol,
liquefiebat.
</vers>
    <vers num="22"> In die autem sexta collegerunt cibos
duplices, id est duo gomor per singulos homines. Venerunt autem
omnes principes congregationis et narraverunt Moysi.
</vers>
    <vers num="23"> Qui ait eis: « Hoc est
quod locutus est Dominus: Requies, sabbatum sanctum Domino cras;
quodcumque torrendum est, torrete et, quæ coquenda sunt, coquite;
quidquid autem reliquum fuerit, reponite usque in
mane ».
</vers>
    <vers num="24"> Feceruntque ita, ut præceperat
Moyses, et non computruit, neque vermis inventus est in eo.
</vers>
    <vers num="25"> Dixitque Moyses:
« Comedite illud hodie, quia sabbatum est Domino; non
invenietur hodie in agro.
</vers>
    <vers num="26"> Sex diebus colligite; in die autem
septimo sabbatum est Domino, idcirco non invenietur in
eo ».
</vers>
    <vers num="27"> Venitque septima dies; et egressi de
populo, ut colligerent, non invenerunt.
</vers>
    <vers num="28"> Dixit autem Dominus ad Moysen:
« Usquequo non vultis custodire mandata mea et legem
meam?
</vers>
    <vers num="29"> Videte quod Dominus dederit vobis
sabbatum et propter hoc die sexta tribuit vobis cibos duplices;
maneat unusquisque apud semetipsum, nullus egrediatur de loco suo
die septimo ».
</vers>
    <vers num="30"> Et sabbatizavit populus die
septimo.
</vers>
    <vers num="31"> Appellavitque domus Israel nomen
eius Man: quod erat quasi semen coriandri album, gustusque eius
quasi similæ cum melle.
</vers>
    <vers num="32"> Dixit autem Moyses:
« Iste est sermo, quem præcepit Dominus: "Imple gomor
ex eo, et custodiatur in generationes vestras, ut noverint panem,
quo alui vos in solitudine, quando educti estis de terra
Ægypti" ».
</vers>
    <vers num="33"> Dixitque Moyses ad Aaron:
« Sume vas unum et mitte ibi man, quantum potest capere
gomor; et repone coram Domino ad servandum in generationes
vestras ».
</vers>
    <vers num="34"> Sicut præcepit Dominus Moysi,
posuit illud Aaron coram testimonio reservandum.
</vers>
    <vers num="35"> Filii autem Israel comederunt man
quadraginta annis, donec venirent in terram habitabilem; hoc cibo
aliti sunt, usquequo tangerent fines terræ Chanaan.
</vers>
    <vers num="36"> Gomor autem decima pars est
ephi.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Igitur profecta omnis congregatio
filiorum Israel de deserto Sin per mansiones suas iuxta sermonem
Domini, castrametati sunt in Raphidim, ubi non erat aqua ad
bibendum populo.
</vers>
    <vers num="2"> Qui iurgatus contra Moysen ait:
« Da nobis aquam, ut bibamus ». Quibus
respondit Moyses: « Quid iurgamini contra me? Cur
tentatis Dominum? ».
</vers>
    <vers num="3"> Sitivit ergo ibi populus præ aquæ
penuria et murmuravit contra Moysen dicens: « Cur
fecisti nos exire de Ægypto, ut occideres nos et liberos nostros
ac iumenta siti? ».
</vers>
    <vers num="4"> Clamavit autem Moyses ad Dominum
dicens: « Quid faciam populo huic? Adhuc paululum et
lapidabunt me ».
</vers>
    <vers num="5"> Et ait Dominus ad Moysen:
« Antecede populum et sume tecum de senioribus Israel,
et virgam, qua percussisti fluvium, tolle in manu tua et vade.
</vers>
    <vers num="6"> En ego stabo coram te ibi super
petram Horeb; percutiesque petram, et exibit ex ea aqua, ut bibat
populus ». Fecit Moyses ita coram senioribus Israel.
</vers>
    <vers num="7"> Et vocavit nomen loci illius Massa et
Meriba, propter iurgium filiorum Israel et quia tentaverunt Dominum
dicentes: « Estne Dominus in nobis an non?
 ».
</vers>
    <vers num="8"> Venit autem Amalec et pugnabat contra
Israel in Raphidim.
</vers>
    <vers num="9"> Dixitque Moyses ad Iosue:
« Elige nobis viros et egressus pugna contra Amalec;
cras ego stabo in vertice collis habens virgam Dei in manu
mea ».
</vers>
    <vers num="10"> Fecit Iosue, ut locutus erat ei
Moyses, et pugnavit contra Amalec; Moyses autem et Aaron et Hur
ascenderunt super verticem collis.
</vers>
    <vers num="11"> Cumque levaret Moyses manus,
vincebat Israel; sin autem remisisset, superabat Amalec.
</vers>
    <vers num="12"> Manus autem Moysi erant graves;
sumentes igitur lapidem posuerunt subter eum, in quo sedit; Aaron
autem et Hur sustentabant manus eius ex utraque parte. Et factum
est ut manus eius non lassarentur usque ad occasum solis.
</vers>
    <vers num="13"> Vicitque Iosue Amalec et populum
eius in ore gladii.
</vers>
    <vers num="14"> Dixit autem Dominus ad Moysen:
« Scribe hoc ob monumentum in libro et trade auribus
Iosue; delebo enim memoriam Amalec sub cælo ».
</vers>
    <vers num="15"> Ædificavitque Moyses altare et
vocavit nomen eius Dominus Nissi (Dominus vexillum meum)
</vers>
    <vers num="16"> dicens:
« Quia manus contra solium Domini:
bellum Domino erit contra Amalec a generatione in
generationem ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Cumque audisset Iethro sacerdos
Madian socer Moysi omnia, quæ fecerat Deus Moysi et Israel populo
suo, eo quod eduxisset Dominus Israel de Ægypto,
</vers>
    <vers num="2"> tulit Sephoram uxorem Moysi, quam
remiserat,
</vers>
    <vers num="3"> et duos filios eius, quorum unus
vocabatur Gersam, dicente patre: « Advena fui in terra
aliena »,
</vers>
    <vers num="4"> alter vero Eliezer: « Deus
enim, ait, patris mei adiutor meus, et eruit me de gladio
pharaonis ».
</vers>
    <vers num="5"> Venit ergo Iethro socer Moysi et
filii eius et uxor eius ad Moysen in desertum, ubi erat
castrametatus iuxta montem Dei;
</vers>
    <vers num="6"> et mandavit Moysi dicens:
« Ego socer tuus Iethro venio ad te et uxor tua et duo
filii tui cum ea ».
</vers>
    <vers num="7"> Qui egressus in occursum soceri sui
adoravit et osculatus est eum, salutaveruntque se mutuo verbis
pacificis. Cumque intrasset tabernaculum,
</vers>
    <vers num="8"> narravit Moyses socero suo cuncta,
quæ fecerat Dominus pharaoni et Ægyptiis propter Israel,
universumque laborem, qui accidisset eis in itinere, et quod
liberaverat eos Dominus.
</vers>
    <vers num="9"> Lætatusque est Iethro super omnibus
bonis, quæ fecerat Dominus Israel, eo quod eruisset eum de manu
Ægyptiorum,
</vers>
    <vers num="10"> et ait: « Benedictus
Dominus, qui liberavit vos de manu Ægyptiorum et de manu
pharaonis.
</vers>
    <vers num="11"> Nunc cognovi quia magnus Dominus
super omnes deos, eo quod eruerit populum de manu Ægyptiorum, qui
superbe egerunt contra illos ».
</vers>
    <vers num="12"> Obtulit ergo Iethro socer Moysi
holocausta et hostias Deo; veneruntque Aaron et omnes seniores
Israel, ut comederent panem cum eo coram Deo.
</vers>
    <vers num="13"> Altero autem die sedit Moyses, ut
iudicaret populum, qui assistebat Moysi de mane usque ad
vesperam.
</vers>
    <vers num="14"> Quod cum vidisset socer eius, omnia
scilicet, quæ agebat in populo, ait: « Quid est hoc,
quod facis in plebe? Cur solus sedes, et omnis populus præstolatur
de mane usque ad vesperam? ».
</vers>
    <vers num="15"> Cui respondit Moyses:
« Venit ad me populus quærens sententiam Dei.
</vers>
    <vers num="16"> Cumque acciderit eis aliqua
disceptatio, veniunt ad me, ut iudicem inter eos et ostendam
præcepta Dei et leges eius ».
</vers>
    <vers num="17"> At ille: « Non bonam,
inquit, rem facis.
</vers>
    <vers num="18"> Consumeris et tu et populus iste,
qui tecum est. Ultra vires tuas est negotium; solus illud non
poteris sustinere.
</vers>
    <vers num="19"> Sed audi verba mea atque consilia,
et erit Deus tecum: Esto tu populo in his, quæ ad Deum pertinent,
ut referas causas ad Deum
</vers>
    <vers num="20"> ostendasque populo præcepta et
leges viamque, per quam ingredi debeant, et opus, quod facere
debeant.
</vers>
    <vers num="21"> Provide autem de omni plebe viros
strenuos et timentes Deum, in quibus sit veritas, et qui oderint
avaritiam, et constitue ex eis tribunos et centuriones et
quinquagenarios et decanos,
</vers>
    <vers num="22"> qui iudicent populum omni tempore.
Quidquid autem maius fuerit, referant ad te, et ipsi minora
tantummodo iudicent; leviusque sit tibi, partito cum aliis
onere.
</vers>
    <vers num="23"> Si hoc feceris, implebis imperium
Dei et præcepta eius poteris sustentare, et omnis hic populus
revertetur ad loca sua cum pace ».
</vers>
    <vers num="24"> Quibus auditis, Moyses fecit omnia,
quæ ille suggesserat;
</vers>
    <vers num="25"> et, electis viris strenuis de cuncto
Israel, constituit eos principes populi, tribunos et centuriones et
quinquagenarios et decanos,
</vers>
    <vers num="26"> qui iudicabant plebem omni tempore.
Quidquid autem gravius erat, referebant ad eum, faciliora
tantummodo iudicantes.
</vers>
    <vers num="27"> Dimisitque socerum suum, qui
reversus abiit in terram suam.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Mense tertio egressionis Israel de
terra Ægypti, in die hac venerunt in solitudinem Sinai.
</vers>
    <vers num="2"> Nam profecti de Raphidim et
pervenientes usque in desertum Sinai, castrametati sunt in eodem
loco, ibique Israel fixit tentoria e regione montis.
</vers>
    <vers num="3"> Moyses autem ascendit ad Deum,
vocavitque eum Dominus de monte et ait:
« Hæc dices domui Iacob
et annuntiabis filiis Israel:
</vers>
    <vers num="4"> Vos ipsi vidistis, quæ fecerim
Ægyptiis,
quomodo portaverim vos super alas aquilarum
et adduxerim ad me.
</vers>
    <vers num="5"> Si ergo audieritis vocem meam
et custodieritis pactum meum,
eritis mihi in peculium de cunctis populis;
mea est enim omnis terra.
</vers>
    <vers num="6"> Et vos eritis mihi regnum
sacerdotum
et gens sancta.
Hæc sunt verba, quæ loqueris ad filios Israel ».
</vers>
    <vers num="7"> Venit Moyses et, convocatis maioribus
natu populi, exposuit omnes sermones, quos mandaverat Dominus.
</vers>
    <vers num="8"> Responditque universus populus simul:
« Cuncta, quæ locutus est Dominus,
faciemus ». Cumque rettulisset Moyses verba populi ad
Dominum,
</vers>
    <vers num="9"> ait ei Dominus: « Ecce ego
veniam ad te in caligine nubis, ut audiat me populus loquentem ad
te et tibi quoque credat in perpetuum ».
Nuntiavit ergo Moyses verba populi ad Dominum,
</vers>
    <vers num="10"> qui dixit ei: « Vade ad
populum et sanctifica illos hodie et cras; laventque vestimenta
sua
</vers>
    <vers num="11"> et sint parati in diem tertium. In
die enim tertio descendet Dominus coram omni plebe super montem
Sinai.
</vers>
    <vers num="12"> Constituesque terminos populo per
circuitum et dices: Cavete, ne ascendatis in montem nec tangatis
fines illius; omnis, qui tetigerit montem, morte morietur.
</vers>
    <vers num="13"> Manus non tanget eum, sed lapidibus
opprimetur aut confodietur iaculis; sive iumentum fuerit, sive
homo, non vivet. Cum cœperit clangere bucina, tunc ascendant in
montem ».
</vers>
    <vers num="14"> Descenditque Moyses de monte ad
populum et sanctificavit eum; cumque lavissent vestimenta sua,
</vers>
    <vers num="15"> ait ad eos: « Estote
parati in diem tertium; ne appropinquetis uxoribus
vestris ».
</vers>
    <vers num="16"> Iamque advenerat tertius dies, et
mane inclaruerat; et ecce cœperunt audiri tonitrua ac micare
fulgura et nubes densissima operire montem, clangorque bucinæ
vehementius perstrepebat; et timuit populus, qui erat in
castris.
</vers>
    <vers num="17"> Cumque eduxisset eos Moyses in
occursum Dei de loco castrorum, steterunt ad radices montis.
</vers>
    <vers num="18"> Totus autem mons Sinai fumabat, eo
quod descendisset Dominus super eum in igne, et ascenderet fumus ex
eo quasi de fornace. Et tremuit omnis mons vehementer.
</vers>
    <vers num="19"> Et sonitus bucinæ paulatim
crescebat in maius; Moyses loquebatur, et Deus respondebat ei cum
voce.
</vers>
    <vers num="20"> Descenditque Dominus super montem
Sinai in ipso montis vertice et vocavit Moysen in cacumen eius. Quo
cum ascendisset,
</vers>
    <vers num="21"> dixit ad eum: « Descende
et contestare populum, ne velit transcendere terminos ad videndum
Dominum, et pereat ex eis plurima multitudo.
</vers>
    <vers num="22"> Sacerdotes quoque, qui accedunt ad
Dominum, sanctificentur, ne percutiat eos ».
</vers>
    <vers num="23"> Dixitque Moyses ad Dominum:
« Non poterit vulgus ascendere in montem Sinai, tu enim
testificatus es et iussisti dicens: "Pone terminos circa montem et
sanctifica illum" ».
</vers>
    <vers num="24"> Cui ait Dominus: « Vade,
descende; ascendesque tu et Aaron tecum, sacerdotes autem et
populus ne transeant terminos nec ascendant ad Dominum, ne
interficiat illos ».
</vers>
    <vers num="25"> Descenditque Moyses ad populum et
omnia narravit eis.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Locutusque est Deus cunctos
sermones hos:
</vers>
    <vers num="2"> « Ego sum Dominus Deus
tuus, qui eduxi te de terra Ægypti, de domo servitutis.
</vers>
    <vers num="3"> Non habebis deos alienos coram
me.
</vers>
    <vers num="4"> Non facies tibi sculptile neque omnem
similitudinem eorum, quæ sunt in cælo desuper et quæ in terra
deorsum et quæ in aquis sub terra.
</vers>
    <vers num="5"> Non adorabis ea neque coles, quia ego
sum Dominus Deus tuus, Deus zelotes, visitans iniquitatem patrum in
filiis in tertiam et quartam generationem eorum, qui oderunt
me,
</vers>
    <vers num="6"> et faciens misericordiam in milia
his, qui diligunt me et custodiunt præcepta mea.
</vers>
    <vers num="7"> Non assumes nomen Domini Dei tui in
vanum, nec enim habebit insontem Dominus eum, qui assumpserit nomen
Domini Dei sui frustra.
</vers>
    <vers num="8"> Memento, ut diem sabbati
sanctifices.
</vers>
    <vers num="9"> Sex diebus operaberis et facies omnia
opera tua;
</vers>
    <vers num="10"> septimus autem dies sabbatum Domino
Deo tuo est; non facies omne opus tu et filius tuus et filia tua,
servus tuus et ancilla tua, iumentum tuum et advena, qui est intra
portas tuas.
</vers>
    <vers num="11"> Sex enim diebus fecit Dominus cælum
et terram et mare et omnia, quæ in eis sunt, et requievit in die
septimo; idcirco benedixit Dominus diei sabbati et sanctificavit
eum.
</vers>
    <vers num="12"> Honora patrem tuum et matrem tuam,
ut sis longævus super terram, quam Dominus Deus tuus dabit
tibi.
</vers>
    <vers num="13"> Non occides.
</vers>
    <vers num="14"> Non mœchaberis.
</vers>
    <vers num="15"> Non furtum facies.
</vers>
    <vers num="16"> Non loqueris contra proximum tuum
falsum testimonium.
</vers>
    <vers num="17"> Non concupisces domum proximi tui:
non desiderabis uxorem eius, non servum, non ancillam, non bovem,
non asinum nec omnia, quæ illius sunt ».
</vers>
    <vers num="18"> Cunctus autem populus videbat voces
et lampades et sonitum bucinæ montemque fumantem; et perterriti ac
pavore concussi steterunt procul
</vers>
    <vers num="19"> dicentes Moysi: « Loquere
tu nobis, et audiemus; non loquatur nobis Deus, ne
moriamur ».
</vers>
    <vers num="20"> Et ait Moyses ad populum:
« Nolite timere; ut enim probaret vos, venit Deus, et ut
timor illius esset in vobis, ne peccaretis ».
</vers>
    <vers num="21"> Stetitque populus de longe; Moyses
autem accessit ad caliginem, in qua erat Deus.
</vers>
    <vers num="22"> Dixit præterea Dominus ad Moysen:
« Hæc dices filiis Israel: Vos vidistis quod de cælo
locutus sim vobis.
</vers>
    <vers num="23"> Non facietis præter me deos
argenteos nec deos aureos facietis vobis.
</vers>
    <vers num="24"> Altare de terra facietis mihi et
offeretis super eo holocausta et pacifica vestra, oves vestras et
boves; in omni loco, in quo memoriam fecero nominis mei, veniam ad
te et benedicam tibi.
</vers>
    <vers num="25"> Quod si altare lapideum feceris
mihi, non ædificabis illud de sectis lapidibus; si enim levaveris
cultrum super eo, polluetur.
</vers>
    <vers num="26"> Non ascendes per gradus ad altare
meum, ne reveletur turpitudo tua.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Hæc sunt iudicia, quæ propones
eis:
</vers>
    <vers num="2"> Si emeris servum Hebræum, sex annis
serviet tibi; in septimo egredietur liber gratis.
</vers>
    <vers num="3"> Si solus intraverit, solus exeat; si
habens uxorem, et uxor egredietur simul.
</vers>
    <vers num="4"> Sin autem dominus dederit illi
uxorem, et pepererit filios et filias, mulier et liberi eius erunt
domini sui; ipse vero exibit solus.
</vers>
    <vers num="5"> Quod si dixerit servus: "Diligo
dominum meum et uxorem ac liberos, non egrediar liber",
</vers>
    <vers num="6"> afferet eum dominus ad Deum et
applicabit eum ad ostium vel postes perforabitque aurem eius
subula; et erit ei servus in sæculum.
</vers>
    <vers num="7"> Si quis vendiderit filiam suam in
famulam, non egredietur sicut servi exire consueverunt.
</vers>
    <vers num="8"> Si displicuerit oculis domini sui,
cui tradita fuerat, faciat eam redimi; populo autem alieno vendendi
non habebit potestatem, quia fraudavit eam.
</vers>
    <vers num="9"> Sin autem filio suo desponderit eam,
iuxta morem filiarum faciet illi.
</vers>
    <vers num="10"> Quod si alteram sibi acceperit,
cibum et vestimentum et concubitum non negabit.
</vers>
    <vers num="11"> Si tria ista non fecerit ei,
egredietur gratis absque pretio.
</vers>
    <vers num="12"> Qui percusserit hominem, et ille
mortuus fuerit, morte moriatur.
</vers>
    <vers num="13"> Qui autem non est insidiatus, sed
Deus illum tradidit in manus eius, constituam tibi locum, in quem
fugere debeat.
</vers>
    <vers num="14"> Si quis de industria occiderit
proximum suum et per insidias, ab altari meo evelles eum, ut
moriatur.
</vers>
    <vers num="15"> Qui percusserit patrem suum aut
matrem, morte moriatur.
</vers>
    <vers num="16"> Qui furatus fuerit hominem sive
vendiderit eum sive inventus fuerit in manu eius, morte
moriatur.
</vers>
    <vers num="17"> Qui maledixerit patri suo vel matri,
morte moriatur.
</vers>
    <vers num="18"> Si rixati fuerint viri, et
percusserit alter proximum suum lapide vel pugno, et ille mortuus
non fuerit, sed iacuerit in lectulo,
</vers>
    <vers num="19"> si surrexerit et ambulaverit foris
super baculum suum, impunitus erit, qui percusserit, ita tamen, ut
operas eius deperditas et impensas pro medela restituat.
</vers>
    <vers num="20"> Qui percusserit servum suum vel
ancillam virga, et mortui fuerint in manibus eius, ultioni
subiacetur.
</vers>
    <vers num="21"> Sin autem uno die vel duobus
supervixerit, non subiacebit pœnæ, quia pecunia illius est.
</vers>
    <vers num="22"> Si rixati fuerint viri, et
percusserit quis mulierem prægnantem et abortivum quidem fecerit,
sed aliud quid adversi non acciderit, subiacebit damno, quantum
maritus mulieris expetierit, et arbitri iudicaverint.
</vers>
    <vers num="23"> Sin autem quid adversi acciderit,
reddet animam pro anima,
</vers>
    <vers num="24"> oculum pro oculo, dentem pro dente,
manum pro manu, pedem pro pede,
</vers>
    <vers num="25"> adustionem pro adustione, vulnus pro
vulnere, livorem pro livore.
</vers>
    <vers num="26"> Si percusserit quispiam oculum servi
sui aut ancillæ et luscos eos fecerit, dimittet eos liberos pro
oculo.
</vers>
    <vers num="27"> Dentem quoque si excusserit servo
vel ancillæ suæ, dimittet eos liberos pro dente.
</vers>
    <vers num="28"> Si bos cornu percusserit virum aut
mulierem, et mortui fuerint, lapidibus obruetur, et non comedentur
carnes eius; dominus autem bovis innocens erit.
</vers>
    <vers num="29"> Quod si bos cornupeta fuerit ab heri
et nudiustertius, et contestati sunt dominum eius, nec recluserit
eum, occideritque virum aut mulierem: et bos lapidibus obruetur, et
dominum illius occident.
</vers>
    <vers num="30"> Quod si pretium ei fuerit impositum,
dabit pro anima sua, quidquid fuerit postulatus.
</vers>
    <vers num="31"> Filium quoque vel filiam si cornu
percusserit, simili sententiæ subiacebit.
</vers>
    <vers num="32"> Si servum vel ancillam invaserit,
triginta siclos argenti dabit domino; bos vero lapidibus
opprimetur.
</vers>
    <vers num="33"> Si quis aperuerit cisternam vel
foderit et non operuerit eam, cedideritque bos vel asinus in
eam,
</vers>
    <vers num="34"> dominus cisternæ reddet pretium
iumentorum; quod autem mortuum est, ipsius erit.
</vers>
    <vers num="35"> Si bos alienus bovem alterius
vulneraverit, et ille mortuus fuerit, vendent bovem vivum et
divident pretium; cadaver autem mortui inter se dispertient.
</vers>
    <vers num="36"> Sin autem notum erat quod bos
cornupeta esset ab heri et nudiustertius, et non custodivit eum
dominus suus, reddet bovem pro bove et cadaver integrum
accipiet.
</vers>
    <vers num="37"> Si quis furatus fuerit bovem aut
ovem et occiderit vel vendiderit, quinque boves pro uno bove
restituet et quattuor oves pro una ove.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Si effringens fur domum sive
suffodiens fuerit inventus et, accepto vulnere, mortuus fuerit,
percussor non erit reus sanguinis.
</vers>
    <vers num="2"> Quod si orto sole hoc fecerit, erit
reus sanguinis. Fur plene restituet. Si non habuerit, quod reddat,
venumdabitur pro furto.
</vers>
    <vers num="3"> Si inventum fuerit apud eum, quod
furatus est, vivens sive bos sive asinus sive ovis, duplum
restituet.
</vers>
    <vers num="4"> Si quispiam depasci permiserit agrum
vel vineam et dimiserit iumentum suum, ut depascatur agrum alienum,
restituet plene ex agro suo secundum fruges eius; si autem totum
agrum depastum fuerit, quidquid optimum habuerit in agro suo vel in
vinea, restituet.
</vers>
    <vers num="5"> Si egressus ignis invenerit spinas et
comprehenderit acervos frugum sive stantes segetes sive agrum,
reddet damnum, qui ignem succenderit.
</vers>
    <vers num="6"> Si quis commendaverit amico pecuniam
aut vasa in custodiam, et ab eo, qui susceperat, furto ablata
fuerint, si invenitur fur, duplum reddet.
</vers>
    <vers num="7"> Si latet fur, dominus domus
applicabitur ad Deum et iurabit quod non extenderit manum in rem
proximi sui.
</vers>
    <vers num="8"> In omni causa fraudis tam de bove
quam de asino et ove ac vestimento et, quidquid damnum inferre
potest, si quis dixerit: « Hoc est! », ad
Deum utriusque causa perveniet, et, quem Deus condemnaverit, duplum
restituet proximo suo.
</vers>
    <vers num="9"> Si quis commendaverit proximo suo
asinum, bovem, ovem vel omne iumentum ad custodiam, et mortuum
fuerit aut fractum vel captum ab hostibus, nullusque hoc
viderit,
</vers>
    <vers num="10"> iusiurandum per Dominum erit in
medio quod non extenderit manum ad rem proximi sui; suscipietque
dominus iuramentum, et ille reddere non cogetur.
</vers>
    <vers num="11"> Quod si furto ablatum fuerit,
restituet damnum domino;
</vers>
    <vers num="12"> si dilaceratum a bestia, deferat,
quod occisum est, in testimonium et non restituet.
</vers>
    <vers num="13"> Qui a proximo suo quidquam horum
mutuo postulaverit, et fractum aut mortuum fuerit, domino non
præsente, reddere compelletur.
</vers>
    <vers num="14"> Quod si impræsentiarum dominus
fuerit, non restituet. Si mercennarius est, venit in mercedem
operis sui.
</vers>
    <vers num="15"> Si seduxerit quis virginem necdum
desponsatam dormieritque cum ea, pretio acquiret eam sibi
uxorem.
</vers>
    <vers num="16"> Si pater virginis eam dare noluerit,
appendet ei pecuniam iuxta pretium pro virginibus dandum.
</vers>
    <vers num="17"> Maleficam non patieris vivere.
</vers>
    <vers num="18"> Qui coierit cum iumento, morte
moriatur.
</vers>
    <vers num="19"> Qui immolat diis, occidetur, præter
Domino soli.
</vers>
    <vers num="20"> Advenam non opprimes neque affliges
eum; advenæ enim et ipsi fuistis in terra Ægypti.
</vers>
    <vers num="21"> Viduæ et pupillo non nocebitis.
</vers>
    <vers num="22"> Si læseritis eos, vociferabuntur ad
me, et ego audiam clamorem eorum;
</vers>
    <vers num="23"> et indignabitur furor meus,
percutiamque vos gladio, et erunt uxores vestræ viduæ et filii
vestri pupilli.
</vers>
    <vers num="24"> Si pecuniam mutuam dederis in populo
meo pauperi, qui habitat tecum, non eris ei quasi creditor; non
imponetis ei usuram.
</vers>
    <vers num="25"> Si pignus a proximo tuo acceperis
pallium, ante solis occasum reddes ei;
</vers>
    <vers num="26"> ipsum enim est solum, quo operitur,
indumentum carnis eius, nec habet aliud, in quo dormiat; si
clamaverit ad me, exaudiam eum, quia misericors sum.
</vers>
    <vers num="27"> Deo non detrahes et principi populi
tui non maledices.
</vers>
    <vers num="28"> Abundantiam areæ tuæ et torcularis
tui non tardabis reddere.
Primogenitum filiorum tuorum dabis mihi.
</vers>
    <vers num="29"> De bobus quoque et ovibus similiter
facies: septem diebus sit cum matre sua, die octavo reddes illum
mihi.
</vers>
    <vers num="30"> Viri sancti eritis mihi; carnem
animalis in agro dilacerati non comedetis, sed proicietis
canibus.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Non suscipies famam falsam nec
iunges manum tuam cum impio, ut dicas falsum testimonium.
</vers>
    <vers num="2"> Non sequeris turbam ad faciendum
malum; nec in iudicio plurimorum acquiesces sententiæ, ut a vero
devies.
</vers>
    <vers num="3"> Pauperis quoque non misereberis in
iudicio.
</vers>
    <vers num="4"> Si occurreris bovi inimici tui aut
asino erranti, reduc ad eum.
</vers>
    <vers num="5"> Si videris asinum odientis te iacere
sub onere suo, non pertransibis, sed sublevabis cum eo.
</vers>
    <vers num="6"> Non pervertes iudicium pauperis in
lite eius.
</vers>
    <vers num="7"> Mendacium fugies. Insontem et iustum
non occides, quia aversor impium.
</vers>
    <vers num="8"> Nec accipies munera, quæ excæcant
etiam prudentes et subvertunt verba iustorum.
</vers>
    <vers num="9"> Peregrinum non opprimes; scitis enim
advenarum animas, quia et ipsi peregrini fuistis in terra
Ægypti.
</vers>
    <vers num="10"> Sex annis seminabis terram tuam et
congregabis fruges eius.
</vers>
    <vers num="11"> Anno autem septimo dimittes eam et
requiescere facies, ut comedant pauperes populi tui; et quidquid
reliquum fuerit, edant bestiæ agri. Ita facies in vinea et in
oliveto tuo.
</vers>
    <vers num="12"> Sex diebus operaberis; septima die
cessabis, ut requiescat bos et asinus tuus, et refrigeretur filius
ancillæ tuæ et advena.
</vers>
    <vers num="13"> Omnia, quæ dixi vobis, custodite,
et nomen externorum deorum non invocabitis, neque audietur ex ore
tuo.
</vers>
    <vers num="14"> Tribus vicibus per singulos annos
mihi festa celebrabitis.
</vers>
    <vers num="15"> Sollemnitatem Azymorum custodies:
septem diebus comedes azyma, sicut præcepi tibi, tempore statuto
mensis Abib, quando egressus es de Ægypto.
Non apparebis in conspectu meo vacuus.
</vers>
    <vers num="16"> Et sollemnitatem Messis primitivorum
operis tui, quæcumque seminaveris in agro; sollemnitatem quoque
Collectæ in exitu anni, quando congregaveris omnes fruges tuas de
agro.
</vers>
    <vers num="17"> Ter in anno apparebit omne
masculinum tuum coram Domino Deo.
</vers>
    <vers num="18"> Non immolabis super fermento
sanguinem victimæ meæ, nec remanebit adeps sollemnitatis meæ
usque mane.
</vers>
    <vers num="19"> Primitias primarum frugum terræ
tuæ deferes in domum Domini Dei tui.
Non coques hædum in lacte matris suæ.
</vers>
    <vers num="20"> Ecce ego mittam angelum, qui
præcedat te et custodiat in via et introducat ad locum, quem
paravi.
</vers>
    <vers num="21"> Observa eum et audi vocem eius nec
contemnendum putes; quia non dimittet, cum peccaveritis, quia est
nomen meum in illo.
</vers>
    <vers num="22"> Quod si audieris vocem eius et
feceris omnia, quæ loquor, inimicus ero inimicis tuis et affligam
affligentes te.
</vers>
    <vers num="23"> Præcedet enim te angelus meus et
introducet te ad Amorræum et Hetthæum et Pherezæum Chananæumque
et Hevæum et Iebusæum, quos ego conteram.
</vers>
    <vers num="24"> Non adorabis deos eorum nec coles
eos; non facies secundum opera eorum, sed destrues eos et
confringes lapides eorum.
</vers>
    <vers num="25"> Servietisque Domino Deo vestro, ut
benedicam panibus tuis et aquis et auferam infirmitatem de medio
tui.
</vers>
    <vers num="26"> Non erit abortiens nec sterilis in
terra tua; numerum dierum tuorum implebo.
</vers>
    <vers num="27"> Terrorem meum mittam in præcursum
tuum et perturbabo omnem populum, ad quem ingredieris; cunctorumque
inimicorum tuorum coram te terga vertam
</vers>
    <vers num="28"> emittens crabrones prius, qui
fugabunt Hevæum et Chananæum et Hetthæum, antequam introeas.
</vers>
    <vers num="29"> Non eiciam eos a facie tua anno uno,
ne terra in solitudinem redigatur, et multiplicentur contra te
bestiæ agri.
</vers>
    <vers num="30"> Paulatim expellam eos de conspectu
tuo, donec augearis et possideas terram.
</vers>
    <vers num="31"> Ponam autem terminos tuos a mari
Rubro usque ad mare Palæstinorum et a deserto usque ad Fluvium.
Tradam manibus vestris habitatores terræ et eiciam eos de
conspectu vestro.
</vers>
    <vers num="32"> Non inibis cum eis fœdus nec cum
diis eorum.
</vers>
    <vers num="33"> Non habitent in terra tua, ne
peccare te faciant in me, si servieris diis eorum; quod tibi certo
erit in scandalum ».</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Moysi quoque dixit:
« Ascende ad Dominum, tu et Aaron, Nadab et Abiu et
septuaginta senes ex Israel, et adorabitis procul.
</vers>
    <vers num="2"> Solusque Moyses ascendet ad Dominum,
et illi non appropinquabunt, nec populus ascendet cum
eo ».
</vers>
    <vers num="3"> Venit ergo Moyses et narravit plebi
omnia verba Domini atque iudicia; responditque omnis populus una
voce: « Omnia verba Domini, quæ locutus est,
faciemus ».
</vers>
    <vers num="4"> Scripsit autem Moyses universos
sermones Domini; et mane consurgens ædificavit altare ad radices
montis et duodecim lapides per duodecim tribus Israel.
</vers>
    <vers num="5"> Misitque iuvenes de filiis Israel, et
obtulerunt holocausta; immolaveruntque victimas pacificas Domino
vitulos.
</vers>
    <vers num="6"> Tulit itaque Moyses dimidiam partem
sanguinis et misit in crateras; partem autem residuam respersit
super altare.
</vers>
    <vers num="7"> Assumensque volumen fœderis legit,
audiente populo, qui dixerunt: « Omnia, quæ locutus est
Dominus, faciemus et erimus obœdientes ».
</vers>
    <vers num="8"> Ille vero sumptum sanguinem respersit
in populum et ait: « Hic est sanguis fœderis, quod
pepigit Dominus vobiscum super cunctis sermonibus
his ».
</vers>
    <vers num="9"> Ascenderuntque Moyses et Aaron, Nadab
et Abiu et septuaginta de senioribus Israel.
</vers>
    <vers num="10"> Et viderunt Deum Israel, et sub
pedibus eius quasi opus lapidis sapphirini et quasi ipsum cælum,
cum serenum est.
</vers>
    <vers num="11"> Nec in electos filiorum Israel misit
manum suam; videruntque Deum et comederunt ac biberunt.
</vers>
    <vers num="12"> Dixit autem Dominus ad Moysen:
« Ascende ad me in montem et esto ibi; daboque tibi
tabulas lapideas et legem ac mandata, quæ scripsi, ut doceas
eos ».
</vers>
    <vers num="13"> Surrexerunt Moyses et Iosue minister
eius; ascendensque Moyses in montem Dei
</vers>
    <vers num="14"> senioribus ait:
« Exspectate hic, donec revertamur ad vos. Habetis Aaron
et Hur vobiscum; si quid natum fuerit quæstionis, referetis ad
eos ».
</vers>
    <vers num="15"> Cumque ascendisset Moyses in montem,
operuit nubes montem;
</vers>
    <vers num="16"> et habitavit gloria Domini super
Sinai tegens illum nube sex diebus; septimo autem die vocavit eum
de medio caliginis.
</vers>
    <vers num="17"> Erat autem species gloriæ Domini
quasi ignis ardens super verticem montis in conspectu filiorum
Israel.
</vers>
    <vers num="18"> Ingressusque Moyses medium nebulæ
ascendit in montem; et fuit ibi quadraginta diebus et quadraginta
noctibus.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Locutusque est Dominus ad Moysen
dicens:
</vers>
    <vers num="2"> « Loquere filiis Israel,
ut tollant mihi donaria; ab omni homine, qui offert ultroneus,
accipietis ea.
</vers>
    <vers num="3"> Hæc sunt autem, quæ accipere
debetis: aurum et argentum et æs,
</vers>
    <vers num="4"> hyacinthum et purpuram coccumque et
byssum, pilos caprarum
</vers>
    <vers num="5"> et pelles arietum rubricatas
pellesque delphini et ligna acaciæ,
</vers>
    <vers num="6"> oleum ad luminaria concinnanda,
aromata in unguentum et in thymiama boni odoris,
</vers>
    <vers num="7"> lapides onychinos et gemmas ad
ornandum ephod ac pectorale.
</vers>
    <vers num="8"> Facientque mihi sanctuarium, et
habitabo in medio eorum.
</vers>
    <vers num="9"> Iuxta omnem similitudinem habitaculi,
quam ostendam tibi, et omnium vasorum in cultum eius: sicque
facietis illud.
</vers>
    <vers num="10"> Arcam de lignis acaciæ compingent;
cuius longitudo habeat duos semis cubitos, latitudo cubitum et
dimidium, altitudo cubitum similiter ac semissem.
</vers>
    <vers num="11"> Et deaurabis eam auro mundissimo
intus et foris; faciesque supra coronam auream per circuitum
</vers>
    <vers num="12"> et conflabis ei quattuor circulos
aureos, quos pones in quattuor arcæ pedibus: duo circuli sint in
latere uno et duo in altero.
</vers>
    <vers num="13"> Facies quoque vectes de lignis
acaciæ et operies eos auro;
</vers>
    <vers num="14"> inducesque per circulos, qui sunt in
arcæ lateribus, ut portetur in eis;
</vers>
    <vers num="15"> qui semper erunt in circulis nec
umquam extrahentur ab eis.
</vers>
    <vers num="16"> Ponesque in arcam testimonium, quod
dabo tibi.
</vers>
    <vers num="17"> Facies et propitiatorium de auro
mundissimo; duos cubitos et dimidium tenebit longitudo eius, et
cubitum ac semissem latitudo.
</vers>
    <vers num="18"> Duos quoque cherubim aureos et
productiles facies ex utraque parte propitiatorii,
</vers>
    <vers num="19"> cherub unus sit in latere uno et
alter in altero; ex propitiatorio facies cherubim in utraque parte
eius.
</vers>
    <vers num="20"> Expandent alas sursum et operient
alis suis propitiatorium; respicientque se mutuo, versis vultibus
in propitiatorium,
</vers>
    <vers num="21"> quo operienda est arca, in qua pones
testimonium, quod dabo tibi.
</vers>
    <vers num="22"> Et conveniam te ibi et loquar ad te
supra propitiatorium de medio duorum cherubim, qui erunt super
arcam testimonii, cuncta, quæ mandabo per te filiis Israel.
</vers>
    <vers num="23"> Facies et mensam de lignis acaciæ
habentem duos cubitos longitudinis et in latitudine cubitum et in
altitudine cubitum ac semissem.
</vers>
    <vers num="24"> Et inaurabis eam auro purissimo;
faciesque illi coronam auream per circuitum.
</vers>
    <vers num="25"> Facies quoque ei limbum altum
quattuor digitis per circuitum et super illum coronam auream.
</vers>
    <vers num="26"> Quattuor quoque circulos aureos
præparabis et pones eos in quattuor angulis eiusdem mensæ per
singulos pedes.
</vers>
    <vers num="27"> Iuxta limbum erunt circuli aurei, ut
mittantur vectes per eos, et possit mensa portari.
</vers>
    <vers num="28"> Ipsosque vectes facies de lignis
acaciæ et circumdabis auro, et per ipsos subvehitur mensa.
</vers>
    <vers num="29"> Parabis et acetabula ac phialas,
vasa et cyathos, in quibus offerenda sunt libamina, ex auro
purissimo.
</vers>
    <vers num="30"> Et pones super mensam panes
propositionis in conspectu meo semper.
</vers>
    <vers num="31"> Facies et candelabrum ductile de
auro mundissimo: basis et hastile eius, scyphi et sphærulæ ac
flores in unum efformentur.
</vers>
    <vers num="32"> Sex calami egredientur de lateribus,
tres ex uno latere et tres ex altero.
</vers>
    <vers num="33"> Tres scyphi quasi in nucis modum in
calamo uno sphærulæque simul et flores; et tres similiter scyphi
instar nucis in calamo altero sphærulæque simul et flores: hoc
erit opus sex calamorum, qui producendi sunt de hastili.
</vers>
    <vers num="34"> In ipso autem hastili candelabri
erunt quattuor scyphi in nucis modum sphærulæque et flores.
</vers>
    <vers num="35"> Singulæ sphærulæ sub binis
calamis per tria loca, qui simul sex fiunt, procedentes de hastili
uno.
</vers>
    <vers num="36"> Sphærulæ igitur et calami unum cum
ipso erunt, totum ductile de auro purissimo.
</vers>
    <vers num="37"> Facies et lucernas septem et pones
eas super candelabrum, ut luceant in locum ex adverso.
</vers>
    <vers num="38"> Emunctoria quoque et vasa, in quibus
emuncta condantur, fient de auro purissimo.
</vers>
    <vers num="39"> Omne pondus candelabri cum universis
vasis suis habebit talentum auri purissimi.
</vers>
    <vers num="40"> Inspice et fac secundum exemplar,
quod tibi in monte monstratum est.</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Habitaculum vero ita facies: decem
cortinas de bysso re torta et hyacintho ac purpura coccoque cum
cherubim opere polymito facies.
</vers>
    <vers num="2"> Longitudo cortinæ unius habebit
viginti octo cubitos, latitudo quattuor cubitorum erit. Unius
mensuræ fient universæ cortinæ.
</vers>
    <vers num="3"> Quinque cortinæ sibi iungentur
mutuo, et aliæ quinque nexu simili cohærebunt.
</vers>
    <vers num="4"> Ansulas hyacinthinas in latere facies
cortinæ unius in extremitate iuncturæ et similiter facies in
latere cortinæ extremæ in iunctura altera.
</vers>
    <vers num="5"> Quinquaginta ansulas facies in
cortina una et quinquaginta ansulas facies in summitate cortinæ,
quæ est in iunctura altera, ita insertas, ut ansa contra ansam
veniat.
</vers>
    <vers num="6"> Facies et quinquaginta fibulas
aureas, quibus cortinarum vela iungenda sunt, ut unum habitaculum
fiat.
</vers>
    <vers num="7"> Facies et saga cilicina undecim pro
tabernaculo super habitaculum.
</vers>
    <vers num="8"> Longitudo sagi unius habebit triginta
cubitos et latitudo quattuor; æqua erit mensura sagorum
omnium.
</vers>
    <vers num="9"> E quibus quinque iunges seorsum et
sex sibi mutuo copulabis, ita ut sextum sagum in fronte tecti
duplices.
</vers>
    <vers num="10"> Facies et quinquaginta ansas in ora
sagi ultimi iuncturæ unius et quinquaginta ansas in ora sagi
iuncturæ alterius.
</vers>
    <vers num="11"> Facies et quinquaginta fibulas
æneas, quibus iungantur ansæ, ut unum ex omnibus tabernaculum
fiat.
</vers>
    <vers num="12"> Quod autem superfuerit in sagis,
quæ parantur tecto, id est unum sagum, quod amplius est, ex
medietate eius operies posteriora habitaculi;
</vers>
    <vers num="13"> et cubitus ex una parte pendebit, et
alter ex altera, qui plus est in longitudine sagorum tabernaculi
utrumque latus habitaculi protegens.
</vers>
    <vers num="14"> Facies et operimentum aliud pro
tabernaculo de pellibus arietum rubricatis et super hoc rursum
aliud operimentum de pellibus delphini.
</vers>
    <vers num="15"> Facies et tabulas stantes habitaculi
de lignis acaciæ,
</vers>
    <vers num="16"> quæ singulæ denos cubitos in
longitudine habeant et in latitudine singulos ac semissem.
</vers>
    <vers num="17"> In tabula una duo pedes fient,
quibus tabula alteri tabulæ conectatur; atque in hunc modum
cunctæ tabulæ habitaculi parabuntur.
</vers>
    <vers num="18"> Quarum viginti erunt in latere
meridiano, quod vergit ad austrum;
</vers>
    <vers num="19"> quibus quadraginta bases argenteas
fundes, ut binæ bases singulis pedibus singularum tabularum
subiciantur.
</vers>
    <vers num="20"> In latere quoque secundo habitaculi,
quod vergit ad aquilonem, viginti tabulæ erunt,
</vers>
    <vers num="21"> quadraginta habentes bases
argenteas; binæ bases singulis tabulis supponentur.
</vers>
    <vers num="22"> Ad occidentalem vero plagam in tergo
habitaculi facies sex tabulas;
</vers>
    <vers num="23"> et rursum alias duas, quæ in
angulis erigantur, post tergum habitaculi.
</vers>
    <vers num="24"> Eruntque geminæ a deorsum usque
sursum in compaginem unam; ita erit duabus istis, pro duabus
angulis erunt.
</vers>
    <vers num="25"> Et erunt simul tabulæ octo, bases
earum argenteæ sedecim, duabus basibus per unam tabulam
supputatis.
</vers>
    <vers num="26"> Facies et vectes de lignis acaciæ,
quinque ad continendas tabulas in uno latere habitaculi
</vers>
    <vers num="27"> et quinque alios in altero et
eiusdem numeri in tergo ad occidentalem plagam;
</vers>
    <vers num="28"> vectis autem medius transibit per
medias tabulas a summo usque ad summum.
</vers>
    <vers num="29"> Ipsasque tabulas deaurabis et fundes
eis anulos aureos, per quos vectes tabulata contineant, quos
operies laminis aureis.
</vers>
    <vers num="30"> Et eriges habitaculum iuxta
exemplar, quod tibi in monte monstratum est.
</vers>
    <vers num="31"> Facies et velum de hyacintho et
purpura coccoque et bysso retorta, opere polymito, cum cherubim
intextis.
</vers>
    <vers num="32"> Quod appendes in quattuor columnis
de lignis acaciæ, quæ ipsæ quidem deauratæ erunt et habebunt
uncos aureos, sed bases argenteas.
</vers>
    <vers num="33"> Inseres autem velum subter fibulas,
intra quod pones arcam testimonii et quo sanctum et sanctum
sanctorum dividentur.
</vers>
    <vers num="34"> Pones et propitiatorium super arcam
testimonii in sancto sanctorum
</vers>
    <vers num="35"> mensamque extra velum et contra
mensam candelabrum in latere habitaculi meridiano; mensa enim
stabit in parte aquilonis.
</vers>
    <vers num="36"> Facies et velum in introitu
tabernaculi de hyacintho et purpura coccoque et bysso retorta opere
plumarii.
</vers>
    <vers num="37"> Et quinque columnas deaurabis
lignorum acaciæ, ante quas ducetur velum, quarum erunt unci aurei
et bases æneæ.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Facies et altare de lignis
acaciæ, quod habebit quinque cubitos in longitudine et totidem in
latitudine, id est quadrum, et tres cubitos in altitudine.
</vers>
    <vers num="2"> Cornua autem per quattuor angulos ex
ipso erunt, et operies illudaere.
</vers>
    <vers num="3"> Faciesque in usus eius lebetes ad
suscipiendos cineres et vatilla et pateras atque fuscinulas et
ignium receptacula; omnia vasa exaere fabricabis.
</vers>
    <vers num="4"> Craticulamque facies ei in modum
retis æneam, per cuius quattuor angulos erunt quattuor anuli
ænei,
</vers>
    <vers num="5"> et pones eam subter marginem altaris;
eritque craticula usque ad altaris medium.
</vers>
    <vers num="6"> Facies et vectes altaris de lignis
acaciæ duos, quos operies laminis æneis,
</vers>
    <vers num="7"> et induces per anulos; eruntque ex
utroque latere altaris ad portandum.
</vers>
    <vers num="8"> Cavum ex tabulis facies illud; sicut
tibi in monte monstratum est, sic facient.
</vers>
    <vers num="9"> Facies et atrium habitaculi, in cuius
plaga australi contra meridiem erunt tentoria de bysso retorta:
centum cubitos unum latus tenebit in longitudine
</vers>
    <vers num="10"> et columnas viginti et bases totidem
æneas et uncos columnarum anulosque earum argenteos.
</vers>
    <vers num="11"> Similiter in latere aquilonis: per
longum erunt tentoria centum cubitorum, columnæ viginti et bases
æneæ eiusdem numeri et unci columnarum anulique earum
argentei.
</vers>
    <vers num="12"> In latitudine vero atrii, quæ
respicit ad occidentem, erunt tentoria per quinquaginta cubitos et
columnæ decem basesque totidem.
</vers>
    <vers num="13"> In ea quoque atrii latitudine, quæ
respicit ad orientem, quinquaginta cubiti erunt,
</vers>
    <vers num="14"> in quibus quindecim cubitorum
tentoria lateri uno deputabuntur columnæque tres et bases
totidem;
</vers>
    <vers num="15"> et in latere altero erunt tentoria,
cubitos obtinentia quindecim, columnæ tres et bases totidem.
</vers>
    <vers num="16"> In introitu vero atrii fiet velum
cubitorum viginti, ex hyacintho et purpura coccoque et bysso
retorta opere plumarii; columnas habebit quattuor cum basibus
totidem.
</vers>
    <vers num="17"> Omnes columnæ atrii per circuitum
cinctæ erunt anulis argenteis, et unci earum erunt argentei et
bases æneæ.
</vers>
    <vers num="18"> In longitudine occupabit atrium
cubitos centum, in latitudine quinquaginta, altitudo quinque
cubitorum erit; fietque de bysso retorta, et habebit bases
æneas.
</vers>
    <vers num="19"> Cuncta vasa habitaculi in omnes usus
eius et omnes paxillos eius et omnes paxillos atrii exaere
facies.
</vers>
    <vers num="20"> Præcipe filiis Israel, ut afferant
tibi oleum de arboribus olivarum purissimum piloque contusum, ut
ardeat lucerna semper
</vers>
    <vers num="21"> in tabernaculo conventus, extra
velum, quod oppansum est testimonio. Et parabunt eam Aaron et filii
eius, ut a vespere usque mane luceat coram Domino. Perpetuus erit
cultus per successiones eorum a filiis Israel.</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Applica quoque ad te Aaron fratrem
tuum cum filiis suis de medio filiorum Israel, ut sacerdotio
fungantur mihi: Aaron, Nadab et Abiu, Eleazar et Ithamar.
</vers>
    <vers num="2"> Faciesque vestes sanctas Aaron fratri
tuo in gloriam et decorem;
</vers>
    <vers num="3"> et loqueris cunctis sapientibus
corde, quos replevi spiritu prudentiæ, ut faciant vestes Aaron, in
quibus sanctificatus ministret mihi.
</vers>
    <vers num="4"> Hæc autem erunt vestimenta, quæ
facient: pectorale et ephod, tunicam et subuculam textam, tiaram et
balteum. Facient vestimenta sancta Aaron fratri tuo et filiis eius,
ut sacerdotio fungantur mihi;
</vers>
    <vers num="5"> accipientque aurum et hyacinthum et
purpuram coccumque et byssum.
</vers>
    <vers num="6"> Facient autem ephod de auro et
hyacintho ac purpura coccoque bysso retorta opere polymito.
</vers>
    <vers num="7"> Duas fascias umerales habebit et in
utroque latere summitatum suarum copulabitur cum eis.
</vers>
    <vers num="8"> Et balteus super ephod ad
constringendum, eiusdem operis et unum cum eo, erit ex auro et
hyacintho et purpura coccoque et bysso retorta.
</vers>
    <vers num="9"> Sumesque duos lapides onychinos et
sculpes in eis nomina filiorum Israel:
</vers>
    <vers num="10"> sex nomina in lapide uno et sex
reliqua in altero, iuxta ordinem nativitatis eorum.
</vers>
    <vers num="11"> Opere sculptoris et cælatura
gemmarii sculpes eos nominibus filiorum Israel, inclusos textura
aurea;
</vers>
    <vers num="12"> et pones duos lapides super fascias
umerales ephod, lapides memorialis filiorum Israel. Portabitque
Aaron nomina eorum coram Domino super utrumque umerum ob
recordationem.
</vers>
    <vers num="13"> Facies ergo margines textas ex
auro
</vers>
    <vers num="14"> et duas catenulas ex auro purissimo
quasi funiculos opus tortile et inseres catenulas tortas
marginibus.
</vers>
    <vers num="15"> Pectorale quoque iudicii facies
opere polymito, iuxta texturam ephod, ex auro, hyacintho et purpura
coccoque et bysso retorta.
</vers>
    <vers num="16"> Quadrangulum erit et duplex;
mensuram palmi habebit tam in longitudine quam in latitudine.
</vers>
    <vers num="17"> Ponesque in eo quattuor ordines
lapidum: in primo versu erit lapis sardius et topazius et
smaragdus;
</vers>
    <vers num="18"> in secundo carbunculus, sapphirus et
iaspis;
</vers>
    <vers num="19"> in tertio hyacinthus, achates et
amethystus;
</vers>
    <vers num="20"> in quarto chrysolithus, onychinus et
beryllus. Inclusi auro erunt per ordines suos.
</vers>
    <vers num="21"> Habebuntque nomina filiorum Israel:
duodecim nominibus cælabuntur, singuli lapides nominibus
singulorum per duodecim tribus.
</vers>
    <vers num="22"> Facies in pectorali catenas quasi
funiculos, opus tortile, ex auro purissimo;
</vers>
    <vers num="23"> et duos anulos aureos, quos pones in
utraque pectoralis summitate;
</vers>
    <vers num="24"> catenasque aureas iunges anulis, qui
sunt in marginalibus eius;
</vers>
    <vers num="25"> et ipsarum catenarum extrema duobus
copulabis marginibus in fasciis umeralibus ephod in parte eius
anteriore.
</vers>
    <vers num="26"> Facies et duos anulos aureos, quos
pones in summitatibus pectoralis in ora interiore, quæ respicit
ephod.
</vers>
    <vers num="27"> Necnon et alios duos anulos aureos,
qui ponendi sunt in utraque fascia umerali ephod deorsum, versus
partem anteriorem eius iuxta iuncturam eius supra balteum
ephod,
</vers>
    <vers num="28"> et stringatur pectorale anulis suis
cum anulis ephod vitta hyacinthina, ut maneat supra balteum ephod,
et a se invicem pectorale et ephod nequeant separari.
</vers>
    <vers num="29"> Portabitque Aaron nomina filiorum
Israel in pectorali iudicii super cor suum, quando ingredietur
sanctuarium: memoriale coram Domino in æternum.
</vers>
    <vers num="30"> Pones autem in pectorali iudicii
Urim et Tummim, quæ erunt super cor Aaron, quando ingredietur
coram Domino; et gestabit iudicium filiorum Israel super cor suum
in conspectu Domini semper.
</vers>
    <vers num="31"> Facies et pallium ephod totum
hyacinthinum,
</vers>
    <vers num="32"> in cuius medio supra erit capitium
et ora per gyrum eius textilis, sicut in capitio loricæ, ne
rumpatur.
</vers>
    <vers num="33"> Deorsum vero, ad pedes eiusdem
pallii per circuitum, quasi mala punica facies ex hyacintho et
purpura et cocco, mixtis in medio tintinnabulis aureis;
</vers>
    <vers num="34"> ita ut sit tintinnabulum aureum
inter singula mala punica.
</vers>
    <vers num="35"> Et vestietur eo Aaron in officio
ministerii, ut audiatur sonitus, quando ingreditur et egreditur
sanctuarium in conspectu Domini, et non moriatur.
</vers>
    <vers num="36"> Facies et laminam de auro purissimo,
in qua sculpes opere cælatoris: "Sanctum Domino".
</vers>
    <vers num="37"> Ligabisque eam vitta hyacinthina, et
erit super tiaram
</vers>
    <vers num="38"> super frontem Aaron. Portabitque
Aaron iniquitatem contra sancta, quæ sanctificabunt filii Israel
in cunctis muneribus et donariis suis. Eritque lamina semper in
fronte eius, ut placatus eis sit Dominus.
</vers>
    <vers num="39"> Texesque tunicam bysso et tiaram
byssinam facies et balteum opere plumarii.
</vers>
    <vers num="40"> Porro filiis Aaron tunicas lineas
parabis et balteos ac mitras in gloriam et decorem;
</vers>
    <vers num="41"> vestiesque his omnibus Aaron fratrem
tuum et filios eius cum eo. Et unges eos et implebis manus eorum
sanctificabisque illos, ut sacerdotio fungantur mihi.
</vers>
    <vers num="42"> Facies eis et feminalia linea, ut
operiant carnem turpitudinis suæ a renibus usque ad femora;
</vers>
    <vers num="43"> et utentur eis Aaron et filii eius,
quando ingredientur tabernaculum conventus, vel quando
appropinquant ad altare, ut ministrent in sanctuario, ne
iniquitatis rei moriantur: legitimum sempiternum erit Aaron et
semini eius post eum.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Sed et hoc facies eis, ut mihi in
sacerdotio consecrentur: tolle vitulum unum de armento et arietes
duos immaculatos
</vers>
    <vers num="2"> panesque azymos et crustulas absque
fermento, quæ conspersa sint oleo, lagana quoque azyma oleo lita;
de simila triticea cuncta facies
</vers>
    <vers num="3"> et posita in canistro offeres,
vitulum quoque et duos arietes.
</vers>
    <vers num="4"> Aaron ac filios eius applicabis ad
ostium tabernaculi conventus. Cumque laveris patrem cum filiis suis
aqua,
</vers>
    <vers num="5"> indues Aaron vestimentis suis, id est
subucula et tunica ephod et ephod et pectorali, quod constringes ei
cingulo ephod;
</vers>
    <vers num="6"> et pones tiaram in capite eius et
diadema sanctum super tiaram
</vers>
    <vers num="7"> et oleum unctionis fundes super caput
eius; atque hoc ritu consecrabitur.
</vers>
    <vers num="8"> Filios quoque illius applicabis et
indues tunicis lineis cingesque balteo
</vers>
    <vers num="9"> et impones eis mitras; eruntque
sacerdotes mihi iure perpetuo.
Postquam impleveris manus Aaron et filiorum eius,
</vers>
    <vers num="10"> applicabis et vitulum coram
tabernaculo conventus; imponentque Aaron et filii eius manus super
caput illius,
</vers>
    <vers num="11"> et mactabis eum in conspectu Domini,
iuxta ostium tabernaculi conventus.
</vers>
    <vers num="12"> Sumptumque de sanguine vituli, pones
super cornua altaris digito tuo, reliquum autem sanguinem fundes
iuxta basim eius.
</vers>
    <vers num="13"> Sumes et adipem totum, qui operit
intestina, et reticulum iecoris ac duos renes et adipem, qui super
eos est, et offeres comburens super altare;
</vers>
    <vers num="14"> carnes vero vituli et corium et
fimum combures foris extra castra, eo quod pro peccato sit.
</vers>
    <vers num="15"> Unum quoque arietem sumes, super
cuius caput ponent Aaron et filii eius manus;
</vers>
    <vers num="16"> quem cum mactaveris, tolles
sanguinem eius et fundes super altare per circuitum.
</vers>
    <vers num="17"> Ipsum autem arietem secabis in
frusta lotaque intestina eius ac pedes pones super concisas carnes
et super caput illius.
</vers>
    <vers num="18"> Et adolebis totum arietem super
altare: holocaustum est Domino, odor suavissimus, incensum est
Domino.
</vers>
    <vers num="19"> Tolles quoque arietem alterum, super
cuius caput Aaron et filii eius ponent manus;
</vers>
    <vers num="20"> quem cum immolaveris, sumes de
sanguine ipsius et pones super extremum auriculæ dextræ Aaron et
filiorum eius et super pollices manus eorum ac pedis dextri;
fundesque sanguinem super altare per circuitum.
</vers>
    <vers num="21"> Cumque tuleris de sanguine, qui est
super altare, et de oleo unctionis, asperges Aaron et vestes eius,
filios et vestimenta eorum cum ipso. Et sanctus erit ipse et
vestimenta eius et filii eius et vestimenta eorum cum ipso.
</vers>
    <vers num="22"> Tollesque adipem de ariete et caudam
et arvinam, quæ operit intestina, ac reticulum iecoris et duos
renes atque adipem, qui super eos est, armumque dextrum, eo quod
sit aries consecrationis,
</vers>
    <vers num="23"> tortamque panis unam, crustulam unam
conspersam oleo, laganum unum de canistro azymorum, quod positum
est in conspectu Domini;
</vers>
    <vers num="24"> ponesque omnia super manus Aaron et
filiorum eius, ut agitent ea coram Domino.
</vers>
    <vers num="25"> Suscipiesque universa de manibus
eorum et incendes in altari super holocausto in odorem suavissimum
in conspectu Domini; quia incensum est Domino.
</vers>
    <vers num="26"> Sumes quoque pectusculum de ariete,
quo initiatus est Aaron, elevabisque illud coram Domino; et cedet
in partem tuam.
</vers>
    <vers num="27"> Sanctificabisque pectusculum
elevatum et armum oblatum, quem de ariete separasti,
</vers>
    <vers num="28"> quo initiatus est Aaron et filii
eius; cedentque in partem Aaron et filiorum eius iure perpetuo a
filiis Israel; quia oblatio est et oblatio erit a filiis Israel de
victimis eorum pacificis, oblatio eorum Domino.
</vers>
    <vers num="29"> Vestem autem sanctam, qua utetur
Aaron, habebunt filii eius post eum, ut ungantur in ea, et
impleantur in ea manus eorum.
</vers>
    <vers num="30"> Septem diebus utetur illa, qui
pontifex pro eo fuerit constitutus de filiis eius, qui ingredietur
tabernaculum conventus, ut ministret in sanctuario.
</vers>
    <vers num="31"> Arietem autem consecrationis tolles
et coques carnes eius in loco sancto.
</vers>
    <vers num="32"> Et vescetur Aaron et filii eius
carnibus arietis et panibus, qui sunt in canistro, in vestibulo
tabernaculi conventus.
</vers>
    <vers num="33"> Et comedent ea, quibus expiatio
facta fuerit ad implendum manus eorum, ad sanctificandum eos.
Alienigena non vescetur ex eis, quia sancta sunt.
</vers>
    <vers num="34"> Quod si remanserit de carnibus
consecrationis sive de panibus usque mane, combures reliquias igni;
non comedentur, quia sancta sunt.
</vers>
    <vers num="35"> Omnia, quæ præcepi tibi, facies
super Aaron et filiis eius. Septem diebus consecrabis manus
eorum
</vers>
    <vers num="36"> et vitulum pro peccato offeres per
singulos dies ad expiandum. Mundabisque altare expians illud et
unges illud in sanctificationem.
</vers>
    <vers num="37"> Septem diebus expiabis altare et
sanctificabis; et erit sanctum sanctorum: omnis, qui tetigerit
illud, sanctificabitur.
</vers>
    <vers num="38"> Hoc est quod facies in altari: agnos
anniculos duos per singulos dies iugiter,
</vers>
    <vers num="39"> unum agnum mane et alterum
vespere;
</vers>
    <vers num="40"> decimam partem similæ conspersæ
oleo tunso, quod habeat mensuram quartam partem hin, et vinum ad
libandum eiusdem mensuræ in agno uno.
</vers>
    <vers num="41"> Alterum vero agnum offeres ad
vesperam iuxta ritum matutinæ oblationis et libationis in odorem
suavitatis, incensum Domino,
</vers>
    <vers num="42"> holocaustum perpetuum in
generationes vestras, ad ostium tabernaculi conventus coram Domino,
ubi conveniam vos, ut loquar ad te.
</vers>
    <vers num="43"> Ibi conveniam filios Israel, et
sanctificabitur locus in gloria mea.
</vers>
    <vers num="44"> Sanctificabo et tabernaculum
conventus cum altari et Aaron cum filiis eius, ut sacerdotio
fungantur mihi.
</vers>
    <vers num="45"> Et habitabo in medio filiorum Israel
eroque eis Deus;
</vers>
    <vers num="46"> et scient quia ego Dominus Deus
eorum, qui eduxi eos de terra Ægypti, ut manerem inter illos: ego
Dominus Deus ipsorum.</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Facies quoque altare ad adolendum
thymiama de lignis acaciæ
</vers>
    <vers num="2"> habens cubitum longitudinis et
alterum latitudinis, id est quadrangulum, et duos cubitos in
altitudine; cornua ex ipso procedent.
</vers>
    <vers num="3"> Vestiesque illud auro purissimo, tam
craticulam eius quam parietes per circuitum et cornua. Faciesque ei
coronam aureolam per gyrum
</vers>
    <vers num="4"> et duos anulos aureos sub corona in
duobus lateribus, ut mittantur in eos vectes, et altare
portetur.
</vers>
    <vers num="5"> Ipsos quoque vectes facies de lignis
acaciæ et inaurabis.
</vers>
    <vers num="6"> Ponesque altare contra velum, quod
ante arcam pendet testimonii, coram propitiatorio, quo tegitur
testimonium, ubi conveniam ad te.
</vers>
    <vers num="7"> Et adolebit incensum super eo Aaron
suave fragrans mane. Quando componet lucernas, incendet illud;
</vers>
    <vers num="8"> et quando collocabit eas ad vesperum,
uret thymiama sempiternum coram Domino in generationes vestras.
</vers>
    <vers num="9"> Non offeretis super eo thymiama
compositionis alterius nec holocaustum nec oblationem, nec
libabitis libamina.
</vers>
    <vers num="10"> Et expiabit Aaron super cornua eius
semel per annum in sanguine sacrificii pro peccato; et placabit
super eo in generationibus vestris: sanctum sanctorum erit
Domino ».
</vers>
    <vers num="11"> Locutusque est Dominus ad Moysen
dicens:
</vers>
    <vers num="12"> « Quando tuleris summam
filiorum Israel iuxta numerum, dabunt singuli pretium expiationis
pro animabus suis Domino; et non erit plaga in eis, cum fuerint
recensiti.
</vers>
    <vers num="13"> Hoc autem dabit omnis, qui transit
ad censum, dimidium sicli iuxta mensuram sanctuarii — siclus
viginti obolos habet —; media pars sicli offeretur Domino.
</vers>
    <vers num="14"> Qui habetur in numero a viginti
annis et supra, dabit pretium;
</vers>
    <vers num="15"> dives non addet ad medium sicli, et
pauper nihil minuet, quando dabitis oblationem Domino in
expiationem animarum vestrarum.
</vers>
    <vers num="16"> Susceptamque expiationis pecuniam,
quæ collata est a filiis Israel, trades in usus tabernaculi
conventus, ut sit monumentum eorum coram Domino et propitietur
animabus illorum ».
</vers>
    <vers num="17"> Locutusque est Dominus ad Moysen
dicens:
</vers>
    <vers num="18"> « Facies et labrum æneum
cum basi ænea ad lavandum; ponesque illud inter tabernaculum
conventus et altare. Et, missa aqua,
</vers>
    <vers num="19"> lavabunt in eo Aaron et filii eius
manus suas ac pedes.
</vers>
    <vers num="20"> Quando ingressuri sunt tabernaculum
conventus, lavabunt se aqua, ne moriantur; vel quando accessuri
sunt ad altare, ut ministrent, ut adoleant victimam Domino.
</vers>
    <vers num="21"> Et lavabunt manus et pedes, ne
moriantur: legitimum sempiternum erit, ipsi et semini eius per
successiones ».
</vers>
    <vers num="22"> Locutusque est Dominus ad Moysen
</vers>
    <vers num="23"> dicens: « Sume tibi
aromata prima myrrhæ electæ quingentos siclos et cinnamomi boni
odoris medium, id est ducentos quinquaginta siclos, calami suave
olentis similiter ducentos quinquaginta,
</vers>
    <vers num="24"> casiæ autem quingentos siclos, in
pondere sanctuarii, olei de olivetis mensuram hin.
</vers>
    <vers num="25"> Faciesque unctionis oleum sanctum,
unguentum compositum opere unguentarii; unctionis oleum sanctum
erit.
</vers>
    <vers num="26"> Et unges ex eo tabernaculum
conventus et arcam testamenti
</vers>
    <vers num="27"> mensamque cum vasis suis,
candelabrum et utensilia eius, altaria thymiamatis
</vers>
    <vers num="28"> et holocausti et universam
supellectilem, quæ ad cultum eorum pertinet, et labrum cum basi
sua.
</vers>
    <vers num="29"> Sanctificabisque omnia, et erunt
sancta sanctorum: qui tetigerit ea, sanctificabitur.
</vers>
    <vers num="30"> Aaron et filios eius unges
sanctificabisque eos, ut sacerdotio fungantur mihi.
</vers>
    <vers num="31"> Filiis quoque Israel dices: Hoc
oleum unctionis sanctum erit mihi in generationes vestras.
</vers>
    <vers num="32"> Caro hominis non ungetur ex eo, et
iuxta compositionem eius non facietis aliud, quia sanctum est et
sanctum erit vobis.
</vers>
    <vers num="33"> Homo quicumque tale composuerit et
dederit ex eo super alienum, exterminabitur de populo
suo ».
</vers>
    <vers num="34"> Dixitque Dominus ad Moysen:
« Sume tibi aromata, stacten et onycha, galbanum boni
odoris et tus lucidissimum; æqualis ponderis erunt omnia.
</vers>
    <vers num="35"> Faciesque thymiama compositum opere
unguentarii, sale conditum et purum et sanctum.
</vers>
    <vers num="36"> Cumque in tenuissimum pulverem ex
parte contuderis, pones ex eo coram testimonio in tabernaculo
conventus, in quo conveniam ad te: sanctum sanctorum erit vobis
thymiama.
</vers>
    <vers num="37"> Talem compositionem non facietis in
usus vestros, quia tibi sanctum erit pro Domino;
</vers>
    <vers num="38"> homo quicumque fecerit simile, ut
odore illius perfruatur, peribit de populis suis ».</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Locutusque est Dominus ad Moysen
dicens:
</vers>
    <vers num="2"> « Ecce voca vi ex nomine
Beseleel filium Uri filii Hur de tribu Iudæ
</vers>
    <vers num="3"> et implevi eum spiritu Dei, sapientia
et intellegentia et scientia in omni opere
</vers>
    <vers num="4"> ad excogitandum, quidquid fabrefieri
potest ex auro et argento etaere,
</vers>
    <vers num="5"> ad scindendum et includendum gemmas
et ad sculpendum ligna, ad faciendum omne opus;
</vers>
    <vers num="6"> dedique ei socium Ooliab filium
Achisamech de tribu Dan et in corde omnis eruditi posui sapientiam,
ut faciant cuncta, quæ præcepi tibi:
</vers>
    <vers num="7"> tabernaculum conventus et arcam
testimonii et propitiatorium, quod super eam est, et cuncta vasa
tabernaculi
</vers>
    <vers num="8"> mensamque et vasa eius, candelabrum
purissimum cum vasis suis et altaria thymiamatis
</vers>
    <vers num="9"> et holocausti et omnia vasa eorum,
labrum cum basi sua
</vers>
    <vers num="10"> et vestes textas et vestes sanctas
Aaron sacerdoti et vestes filiorum eius, ut fungantur officio suo
in sacris,
</vers>
    <vers num="11"> oleum unctionis et thymiama aromatum
in sanctuario: omnia, quæ præcepi tibi, facient ».
</vers>
    <vers num="12"> Et locutus est Dominus ad Moysen
dicens:
</vers>
    <vers num="13"> « Loquere filiis Israel
et dices ad eos: Videte ut sabbatum meum custodiatis, quia signum
est inter me et vos in generationibus vestris, ut sciatis quia ego
Dominus, qui sanctifico vos.
</vers>
    <vers num="14"> Custodite sabbatum, sanctum est enim
vobis. Qui polluerit illud, morte morietur; qui fecerit in eo opus,
peribit anima illius de medio populi sui.
</vers>
    <vers num="15"> Sex diebus facietis opus; in die
septimo sabbatum est, requies sancta Domino: omnis, qui fecerit
opus in hac die, morietur.
</vers>
    <vers num="16"> Custodiant filii Israel sabbatum et
celebrent illud in generationibus suis: pactum est sempiternum
</vers>
    <vers num="17"> inter me et filios Israel signumque
perpetuum; sex enim diebus fecit Dominus cælum et terram et in
septimo ab opere cessavit et respiravit ».
</vers>
    <vers num="18"> Deditque Dominus Moysi, completis
huiuscemodi sermonibus in monte Sinai, duas tabulas testimonii
lapideas scriptas digito Dei.</vers>
  </cap>
  <subtitulum>Capitulum 32</subtitulum>
  <cap num="32">
    <vers num="1"> Videns autem populus quod moram
faceret descendendi de monte Moyses, congregatus ad Aaron dixit:
« Surge, fac nobis deos, qui nos præcedant; Moysi enim,
huic viro, qui nos eduxit de terra Ægypti, ignoramus quid
acciderit ».
</vers>
    <vers num="2"> Dixitque ad eos Aaron:
« Tollite inaures aureas de uxorum filiorumque et
filiarum vestrarum auribus et afferte ad me ».
</vers>
    <vers num="3"> Fecitque omnis populus, quæ
iusserat, deferens inaures ad Aaron.
</vers>
    <vers num="4"> Quas cum ille accepisset, formavit
stilo imaginem et fecit ex eis vitulum conflatilem. Dixeruntque:
« Hi sunt dii tui, Israel, qui te eduxerunt de terra
Ægypti! ».
</vers>
    <vers num="5"> Quod cum vidisset Aaron, ædificavit
altare coram eo et præconis voce clamavit dicens:
« Cras sollemnitas Domini est ».
</vers>
    <vers num="6"> Surgen tesque mane altero die
obtulerunt holocausta et hostias pacificas; et sedit populus
manducare et bibere et surrexerunt ludere.
</vers>
    <vers num="7"> Locutus est autem Dominus ad Moysen:
« Vade, descende; peccavit populus tuus, quem eduxisti
de terra Ægypti.
</vers>
    <vers num="8"> Recesserunt cito de via, quam
præcepi eis, feceruntque sibi vitulum conflatilem et adoraverunt
atque immolantes ei hostias dixerunt: "Isti sunt dii tui, Israel,
qui te eduxerunt de terra Ægypti!" ».
</vers>
    <vers num="9"> Rursumque ait Dominus ad Moysen:
« Cerno quod populus iste duræ cervicis sit;
</vers>
    <vers num="10"> dimitte me, ut irascatur furor meus
contra eos et deleam eos faciamque te in gentem
magnam ».
</vers>
    <vers num="11"> Moyses autem orabat Dominum Deum
suum dicens: « Cur, Domine, irascitur furor tuus contra
populum tuum, quem eduxisti de terra Ægypti in fortitudine magna
et in manu robusta?
</vers>
    <vers num="12"> Ne, quæso, dicant Ægyptii:
"Callide eduxit eos, ut interficeret in montibus et deleret e
terra". Quiescat ira tua, et esto placabilis super nequitia populi
tui.
</vers>
    <vers num="13"> Recordare Abraham, Isaac et Israel
servorum tuorum, quibus iurasti per temetipsum dicens:
"Multiplicabo semen vestrum sicut stellas cæli; et universam
terram hanc, de qua locutus sum, dabo semini vestro, et
possidebitis eam semper" ».
</vers>
    <vers num="14"> Placatusque est Dominus, ne faceret
malum, quod locutus fuerat adversus populum suum.
</vers>
    <vers num="15"> Et reversus est Moyses de monte
portans duas tabulas testimonii in manu sua scriptas ex utraque
parte
</vers>
    <vers num="16"> et factas opere Dei; scriptura
quoque Dei erat sculpta in tabulis.
</vers>
    <vers num="17"> Audiens autem Iosue tumultum populi
vociferantis dixit ad Moysen: « Ululatus pugnæ auditur
in castris ».
</vers>
    <vers num="18"> Qui respondit:
« Non est clamor vincentium
neque clamor fugientium,
sed clamorem cantantium
ego audio ».
</vers>
    <vers num="19"> Cumque appropinquasset ad castra,
vidit vitulum et choros; iratusque valde proiecit de manu tabulas
et confregit eas ad radices montis.
</vers>
    <vers num="20"> Arripiensque vitulum, quem fecerant,
combussit et contrivit usque ad pulverem, quem sparsit in aquam et
dedit ex eo potum filiis Israel.
</vers>
    <vers num="21"> Dixitque ad Aaron: « Quid
tibi fecit hic populus, ut induceres super eum peccatum
maximum? ».
</vers>
    <vers num="22"> Cui ille respondit: « Ne
indignetur dominus meus; tu enim nosti populum istum, quod pronus
sit ad malum.
</vers>
    <vers num="23"> Dixerunt mihi: "Fac nobis deos, qui
nos præcedant; huic enim Moysi, qui nos eduxit de terra Ægypti,
nescimus quid acciderit".
</vers>
    <vers num="24"> Quibus ego dixi: Quis vestrum habet
aurum? Abstulerunt et dederunt mihi, et proieci illud in ignem;
egressusque est hic vitulus ».
</vers>
    <vers num="25"> Vidit ergo Moyses populum quod esset
effrenatus; relaxaverat enim ei Aaron frenum in ludibrium hostium
eorum.
</vers>
    <vers num="26"> Et stans in porta castrorum ait:
« Si quis est Domini, iungatur mihi! ».
Congregatique sunt ad eum omnes filii Levi.
</vers>
    <vers num="27"> Quibus ait: « Hæc dicit
Dominus, Deus Israel: Ponat unusquisque gladium super femur suum.
Ite et redite de porta usque ad portam per medium castrorum, et
occidat unusquisque fratrem et amicum et proximum
suum ».
</vers>
    <vers num="28"> Fecerunt filii Levi iuxta sermonem
Moysi; cecideruntque de populo in die illa quasi tria milia
hominum.
</vers>
    <vers num="29"> Et ait Moyses:
« Implestis manus vestras hodie Domino unusquisque in
filio et in fratre suo, ut detur vobis benedictio ».
</vers>
    <vers num="30"> Facto autem altero die, locutus est
Moyses ad populum: « Peccastis peccatum maximum;
ascendam ad Dominum, si quo modo quivero eum deprecari pro scelere
vestro ».
</vers>
    <vers num="31"> Reversusque ad Dominum ait:
« Obsecro, peccavit populus iste peccatum maximum,
feceruntque sibi deos aureos; aut dimitte eis hanc noxam
</vers>
    <vers num="32"> aut, si non facis, dele me de libro
tuo, quem scripsisti ».
</vers>
    <vers num="33"> Cui respondit Dominus:
« Qui peccaverit mihi, delebo eum de libro meo.
</vers>
    <vers num="34"> Tu autem vade et duc populum istum,
quo locutus sum tibi: angelus meus præcedet te; ego autem in die
ultionis visitabo et hoc peccatum eorum ».
</vers>
    <vers num="35"> Percussit ergo Dominus populum pro
reatu vituli, quem fecerat Aaron.</vers>
  </cap>
  <subtitulum>Capitulum 33</subtitulum>
  <cap num="33">
    <vers num="1"> Locutusque est Dominus ad Moysen:
« Vade, ascende de loco isto, tu et populus tuus, quem
eduxisti de terra Ægypti, in terram, quam iuravi Abraham, Isaac et
Iacob dicens: Semini tuo dabo eam.
</vers>
    <vers num="2"> Et mittam præcursorem tui angelum et
eiciam Chananæum et Amorræum et Hetthæum et Pherezæum et
Hevæum et Iebusæum,
</vers>
    <vers num="3"> et intres in terram fluentem lacte et
melle. Non enim ascendam tecum, quia populus duræ cervicis es, ne
forte disperdam te in via ».
</vers>
    <vers num="4"> Audiens populus sermonem hunc
pessimum luxit, et nullus ex more indutus est cultu suo.
</vers>
    <vers num="5"> Dixitque Dominus ad Moysen:
« Loquere filiis Israel: Populus duræ cervicis es; uno
momento, si ascendam in medio tui, delebo te. Nunc autem depone
ornatum tuum, ut sciam quid faciam tibi ».
</vers>
    <vers num="6"> Deposuerunt ergo filii Israel ornatum
suum a monte Horeb.
</vers>
    <vers num="7"> Moyses autem tollens tabernaculum
tetendit ei extra castra procul; vocavitque nomen eius Tabernaculum
conventus. Et omnis, qui quærebat Dominum, egrediebatur ad
tabernaculum conventus extra castra.
</vers>
    <vers num="8"> Cumque egrederetur Moyses ad
tabernaculum, surgebat universa plebs, et stabat unusquisque in
ostio papilionis sui; aspiciebantque tergum Moysi, donec
ingrederetur tabernaculum.
</vers>
    <vers num="9"> Ingresso autem illo tabernaculum,
descendebat columna nubis et stabat ad ostium; loquebaturque cum
Moyse,
</vers>
    <vers num="10"> cernentibus universis quod columna
nubis staret ad ostium tabernaculi. Stabantque ipsi et adorabant
per fores tabernaculorum suorum.
</vers>
    <vers num="11"> Loquebatur autem Dominus ad Moysen
facie ad faciem, sicut solet loqui homo ad amicum suum. Cumque ille
reverteretur in castra, minister eius Iosue filius Nun puer non
recedebat de medio tabernaculi.
</vers>
    <vers num="12"> Dixit autem Moyses ad Dominum:
« Præcipis, ut educam populum istum, et non indicas
mihi, quem missurus es mecum; cum dixeris: "Novi te ex nomine, et
invenisti gratiam coram me".
</vers>
    <vers num="13"> Si ergo inveni gratiam in conspectu
tuo, ostende mihi viam tuam, ut sciam te et inveniam gratiam ante
oculos tuos; respice quia populus tuus est natio
hæc ».
</vers>
    <vers num="14"> Dixitque Dominus:
« Facies mea ibit, et requiem dabo
tibi ».
</vers>
    <vers num="15"> Et ait Moyses: « Si non
tu ipse eas, ne educas nos de loco isto;
</vers>
    <vers num="16"> in quo enim scietur me et populum
tuum invenisse gratiam in conspectu tuo, nisi ambulaveris nobiscum,
ut glorificemur ego et populus tuus præ omnibus populis, qui
habitant super terram? ».
</vers>
    <vers num="17"> Dixitque Dominus ad Moysen:
« Et verbum istud, quod locutus es, faciam; invenisti
enim gratiam coram me, et teipsum novi ex nomine ».
</vers>
    <vers num="18"> Qui ait: « Ostende mihi
gloriam tuam ».
</vers>
    <vers num="19"> Respondit: « Ego ostendam
omne bonum tibi et vocabo in nomine Domini coram te; et miserebor,
cui voluero, et clemens ero, in quem mihi
placuerit ».
</vers>
    <vers num="20"> Rursumque ait: « Non
poteris videre faciem meam; non enim videbit me homo et
vivet ».
</vers>
    <vers num="21"> Et iterum: « Ecce,
inquit, est locus apud me, stabis super petram;
</vers>
    <vers num="22"> cumque transibit gloria mea, ponam
te in foramine petræ et protegam dextera mea, donec transeam;
</vers>
    <vers num="23"> tollamque manum meam, et videbis
posteriora mea; faciem autem meam videre non
poteris ».</vers>
  </cap>
  <subtitulum>Capitulum 34</subtitulum>
  <cap num="34">
    <vers num="1"> Dixitque Dominus ad Moysen:
« Præcide tibi duas tabulas lapideas instar priorum, et
scribam super eas verba, quæ habuerunt tabulæ, quas fregisti.
</vers>
    <vers num="2"> Esto paratus mane, ut ascendas statim
in montem Sinai; stabisque mihi super verticem montis.
</vers>
    <vers num="3"> Nullus ascendat tecum, nec videatur
quispiam per totum montem; oves quoque et boves non pascantur e
contra ».
</vers>
    <vers num="4"> Excidit ergo duas tabulas lapideas,
quales antea fuerant; et de nocte consurgens ascendit in montem
Sinai, sicut præceperat ei Dominus, portans secum tabulas.
</vers>
    <vers num="5"> Cumque descendisset Dominus per
nubem, stetit cum eo vocans in nomine Domini.
</vers>
    <vers num="6"> Et transiens coram eo clamavit:
« Dominus, Dominus Deus, misericors et clemens, patiens
et multæ miserationis ac verax,
</vers>
    <vers num="7"> qui custodit misericordiam in milia,
qui aufert iniquitatem et scelera atque peccata, nihil autem
impunitum sinit, qui reddit iniquitatem patrum in filiis ac
nepotibus in tertiam et quartam progeniem ».
</vers>
    <vers num="8"> Festinusque Moyses curvatus est
pronus in terram et adorans
</vers>
    <vers num="9"> ait: « Si inveni gratiam
in conspectu tuo, Domine, obsecro, ut gradiaris nobiscum; populus
quidem duræ cervicis est, sed tu auferes iniquitates nostras atque
peccata nosque possidebis ».
</vers>
    <vers num="10"> Respondit Dominus: « Ego
inibo pactum coram universo populo tuo; mirabilia faciam, quæ
numquam visa sunt super totam terram nec in ullis gentibus, ut
cernat cunctus populus, in cuius es medio, opus Domini terribile,
quod facturus sum tecum.
</vers>
    <vers num="11"> Observa cuncta, quæ hodie mando
tibi: ego ipse eiciam ante faciem tuam Amorræum et Chananæum et
Hetthæum, Pherezæum quoque et Hevæum et Iebusæum.
</vers>
    <vers num="12"> Cave, ne umquam cum habitatoribus
terræ, quam intraveris, iungas amicitias, quæ tibi sint in
ruinam;
</vers>
    <vers num="13"> sed aras eorum destrue, confringe
lapides palosque succide.
</vers>
    <vers num="14"> Noli adorare deum alienum: Dominus
Zelotes nomen eius, Deus est æmulator.
</vers>
    <vers num="15"> Ne ineas pactum cum hominibus
illarum regionum, ne, cum fornicati fuerint cum diis suis et
sacrificaverint eis, vocet te quispiam, et comedas de
immolatis.
</vers>
    <vers num="16"> Nec uxorem de filiabus eorum
accipies filiis tuis, ne, postquam ipsæ fuerint fornicatæ cum
diis suis, fornicari faciant et filios tuos in deos suos.
</vers>
    <vers num="17"> Deos conflatiles non facies
tibi.
</vers>
    <vers num="18"> Sollemnitatem Azymorum custodies:
septem diebus vesceris azymis, sicut præcepi tibi, in tempore
constituto mensis Abib; mense enim verni temporis egressus es de
Ægypto.
</vers>
    <vers num="19"> Omne, quod aperit vulvam generis
masculini, meum erit; de cuncto grege tuo tam de bobus quam de
ovibus meum erit.
</vers>
    <vers num="20"> Primogenitum asini redimes ove, sin
autem nec pretium pro eo dederis, franges cervicem eius.
Primogenitum filiorum tuorum redimes; nec apparebis in conspectu
meo vacuus.
</vers>
    <vers num="21"> Sex diebus operaberis, die septimo
cessabis etiam arare et metere.
</vers>
    <vers num="22"> Sollemnitatem Hebdomadarum facies
tibi in primitiis frugum messis tuæ triticeæ et sollemnitatem
Collectæ, quando, redeunte anni tempore, cuncta conduntur.
</vers>
    <vers num="23"> Tribus temporibus anni apparebit
omne masculinum tuum in conspectu omnipotentis Domini, Dei
Israel.
</vers>
    <vers num="24"> Cum enim tulero gentes a facie tua
et dilatavero terminos tuos, nullus insidiabitur terræ tuæ,
ascendente te et apparente in conspectu Domini Dei tui ter in
anno.
</vers>
    <vers num="25"> Non immolabis super fermento
sanguinem hostiæ meæ; neque residebit mane de victima
sollemnitatis Paschæ.
</vers>
    <vers num="26"> Primitias frugum terræ tuæ afferes
in domum Domini Dei tui.
Non coques hædum in lacte matris suæ ».
</vers>
    <vers num="27"> Dixitque Dominus ad Moysen:
« Scribe tibi verba hæc, quibus et tecum et cum Israel
pepigi fœdus ».
</vers>
    <vers num="28"> Fuit ergo ibi cum Domino quadraginta
dies et quadraginta noctes; panem non comedit et aquam non bibit et
scripsit in tabulis verba fœderis, decem verba.
</vers>
    <vers num="29"> Cumque descenderet Moyses de monte
Sinai, tenebat duas tabulas testimonii et ignorabat quod
resplenderet cutis faciei suæ ex consortio sermonis Domini.
</vers>
    <vers num="30"> Videntes autem Aaron et filii Israel
resplendere cutem faciei Moysi, timuerunt prope accedere;
</vers>
    <vers num="31"> vocatique ab eo reversi sunt tam
Aaron quam principes synagogæ. Et postquam locutus est ad eos,
</vers>
    <vers num="32"> venerunt ad eum etiam omnes filii
Israel; quibus præcepit cuncta, quæ audierat a Domino in monte
Sinai.
</vers>
    <vers num="33"> Impletisque sermonibus, posuit
velamen super faciem suam,
</vers>
    <vers num="34"> quod ingressus ad Dominum et loquens
cum eo auferebat, donec exiret; et tunc loquebatur ad filios Israel
omnia, quæ sibi fuerant imperata.
</vers>
    <vers num="35"> Qui videbant cutem faciei Moysi
resplendere, sed operiebat ille rursus faciem suam, donec ingressus
loqueretur cum eo.</vers>
  </cap>
  <subtitulum>Capitulum 35</subtitulum>
  <cap num="35">
    <vers num="1"> Igitur, congregato omni cœtu
filiorum Israel, dixit ad eos: « Hæc sunt, quæ iussit
Dominus fieri:
</vers>
    <vers num="2"> sex diebus facietis opus, septimus
dies erit vobis sanctus, sabbatum et requies Domino; qui fecerit
opus in eo, occidetur.
</vers>
    <vers num="3"> Non succendetis ignem in omnibus
habitaculis vestris per diem sabbati ».
</vers>
    <vers num="4"> Et ait Moyses ad omnem cœtum
filiorum Israel: « Iste est sermo, quem præcepit
Dominus dicens:
</vers>
    <vers num="5"> "Separate apud vos donaria Domino".
Omnis voluntarius et proni animi offerat ea Domino: aurum et
argentum et æs,
</vers>
    <vers num="6"> hyacinthum et purpuram coccumque et
byssum, pilos caprarum
</vers>
    <vers num="7"> et pelles arietum rubricatas et
pelles delphini, ligna acaciæ
</vers>
    <vers num="8"> et oleum ad luminaria concinnanda et
aromata, ut conficiatur unguentum et thymiama suavissimum,
</vers>
    <vers num="9"> lapides onychinos et gemmas ad
ornatum ephod et pectoralis.
</vers>
    <vers num="10"> Quisquis vestrum sapiens est, veniat
et faciat, quod Dominus imperavit,
</vers>
    <vers num="11"> habitaculum scilicet et tentorium
eius atque operimentum, fibulas et tabulata cum vectibus, columnas
et bases;
</vers>
    <vers num="12"> arcam et vectes, propitiatorium et
velum, quod ante illud oppanditur;
</vers>
    <vers num="13"> mensam cum vectibus et vasis et
propositionis panibus;
</vers>
    <vers num="14"> candelabrum ad luminaria
sustentanda, vasa illius et lucernas et oleum ad nutrimenta
luminarium;
</vers>
    <vers num="15"> altare thymiamatis et vectes et
oleum unctionis et thymiama ex aromatibus; velum ad ostium
habitaculi;
</vers>
    <vers num="16"> altare holocausti et craticulam eius
æneam cum vectibus et vasis suis, labrum et basim eius;
</vers>
    <vers num="17"> cortinas atrii cum columnis et
basibus, velum in foribus atrii;
</vers>
    <vers num="18"> paxillos habitaculi et atrii cum
funiculis suis;
</vers>
    <vers num="19"> vestimenta texta, quorum usus est in
ministerio sanctuarii, vestes sanctas Aaron pontificis ac vestes
filiorum eius, ut sacerdotio fungantur mihi ».
</vers>
    <vers num="20"> Egressus est omnis cœtus filiorum
Israel de conspectu Moysi,
</vers>
    <vers num="21"> et venit, quisquis erat mentis
promptissimæ, et attulit sponte sua donaria Domino ad faciendum
opus tabernaculi conventus et quidquid ad cultum et ad vestes
sanctas necessarium erat.
</vers>
    <vers num="22"> Viri cum mulieribus, omnes
voluntarii præbuerunt fibulas et inaures, anulos et dextralia;
omne vas aureum in donaria Domini separatum est.
</vers>
    <vers num="23"> Si quis habebat hyacinthum et
purpuram coccumque, byssum et pilos caprarum, pelles arietum
rubricatas et pelles delphini,
</vers>
    <vers num="24"> argenti ærisque metalla, obtulerunt
Domino lignaque acaciæ in varios usus.
</vers>
    <vers num="25"> Sed et mulieres eruditæ dederunt,
quæ neverant, hyacinthum, purpuram et coccum ac byssum
</vers>
    <vers num="26"> et pilos caprarum, sponte propria
cuncta tribuentes.
</vers>
    <vers num="27"> Principes vero obtulerunt lapides
onychinos et gemmas ad ephod et pectorale
</vers>
    <vers num="28"> aromataque et oleum ad luminaria
concinnanda et ad præparandum unguentum ac thymiama odoris
suavissimi componendum.
</vers>
    <vers num="29"> Omnes viri et mulieres mente prompta
obtulerunt donaria, ut fierent opera, quæ iusserat Dominus per
manum Moysi. Cuncti filii Israel voluntaria Domino
dedicaverunt.
</vers>
    <vers num="30"> Dixitque Moyses ad filios Israel:
« Ecce vocavit Dominus ex nomine Beseleel filium Uri
filii Hur de tribu Iudæ;
</vers>
    <vers num="31"> implevitque eum spiritu Dei,
sapientia et intellegentia et scientia ad omne opus,
</vers>
    <vers num="32"> ad excogitandum et faciendum opus in
auro et argento etaere,
</vers>
    <vers num="33"> ad scindendum et includendum gemmas
et ad sculpendum ligna, quidquid fabre adinveniri potest.
</vers>
    <vers num="34"> Dedit quoque in corde eius, ut alios
doceret, ipsi et Ooliab filio Achisamech de tribu Dan.
</vers>
    <vers num="35"> Ambos implevit sapientia, ut faciant
opera fabri polymitarii ac plumarii de hyacintho ac purpura
coccoque et bysso et textoris, facientes omne opus ac nova quæque
reperientes ».</vers>
  </cap>
  <subtitulum>Capitulum 36</subtitulum>
  <cap num="36">
    <vers num="1"> Fecit ergo Beseleel et Ooliab et
omnis vir sapiens, quibus dedit Dominus sapientiam et intellectum,
ut scirent fabre operari, quæ in usus sanctuarii necessaria sunt
et quæ præcepit Dominus.
</vers>
    <vers num="2"> Cumque vocasset Moyses Beseleel et
Ooliab et omnem eruditum virum, cui dederat Dominus sapientiam,
omnes, qui sponte sua obtulerant se ad faciendum opus,
</vers>
    <vers num="3"> acceperunt ab ipso universa donaria,
quæ attulerant filii Israel ad faciendum opus in cultum
sanctuarii. Ipsi autem cotidie mane donaria ei offerebant.
</vers>
    <vers num="4"> Unde omnes sapientes artifices
venerunt singuli de opere suo pro sanctuario
</vers>
    <vers num="5"> et dixerunt Moysi: « Plus
offert populus quam necessarium est operi, quod Dominus iussit
facere ».
</vers>
    <vers num="6"> Iussit ergo Moyses præconis voce per
castra clamari: « Nec vir nec mulier quidquam offerat
ultra pro omni opere sanctuario ». Sicque cessatum est a
muneribus offerendis,
</vers>
    <vers num="7"> eo quod oblata sufficerent et
superabundarent.
</vers>
    <vers num="8"> Feceruntque omnes corde sapientes
inter artifices habitaculi cortinas decem de bysso retorta et
hyacintho et purpura coccoque, cum cherubim intextis arte
polymita;
</vers>
    <vers num="9"> quarum una habebat in longitudine
viginti octo cubitos et in latitudine quattuor: una mensura erat
omnium cortinarum.
</vers>
    <vers num="10"> Coniunxitque cortinas quinque
alteram alteri et alias quinque sibi invicem copulavit.
</vers>
    <vers num="11"> Fecit et ansas hyacinthinas in ora
cortinæ unius in extremitate iuncturæ et in ora cortinæ extremæ
in iunctura altera similiter.
</vers>
    <vers num="12"> Quinquagenas ansas fecit pro utraque
cortina, ut contra se invicem venirent ansæ et mutuo
iungerentur.
</vers>
    <vers num="13"> Unde et quinquaginta fudit fibulas
aureas, quæ morderent cortinarum ansas, et fieret unum
habitaculum.
</vers>
    <vers num="14"> Fecit et saga undecim de pilis
caprarum pro tentorio super habitaculum;
</vers>
    <vers num="15"> unum sagum in longitudine habebat
cubitos triginta et in latitudine cubitos quattuor: unius mensuræ
erant omnia saga.
</vers>
    <vers num="16"> Quorum quinque iunxit seorsum et sex
alia separatim.
</vers>
    <vers num="17"> Fecitque ansas quinquaginta in ora
sagi ultimi iuncturæ unius et quinquaginta in ora sagi iuncturæ
alterius, ut sibi invicem iungerentur;
</vers>
    <vers num="18"> et fecit fibulas æneas
quinquaginta, quibus necteretur tentorium, ut esset unum.
</vers>
    <vers num="19"> Fecit et opertorium tentorio de
pellibus arietum rubricatis aliudque desuper velamentum de pellibus
delphini.
</vers>
    <vers num="20"> Fecit et tabulas habitaculi de
lignis acaciæ stantes.
</vers>
    <vers num="21"> Decem cubitorum erat longitudo
tabulæ unius, et unum ac semis cubitum latitudo retinebat.
</vers>
    <vers num="22"> Bini pedes erant per singulas
tabulas, ut altera alteri iungeretur: sic fecit in omnibus tabulis
habitaculi.
</vers>
    <vers num="23"> E quibus viginti ad plagam
meridianam erant contra austrum
</vers>
    <vers num="24"> cum quadraginta basibus argenteis.
Duæ bases sub singulis tabulis ponebantur pro duabus pedibus.
</vers>
    <vers num="25"> Ad plagam quoque habitaculi, quæ
respicit ad aquilonem, fecit viginti tabulas
</vers>
    <vers num="26"> cum quadraginta basibus argenteis:
duas bases per singulas tabulas.
</vers>
    <vers num="27"> Contra occidentem vero, id est ad
eam partem habitaculi quæ mare respicit, fecit sex tabulas
</vers>
    <vers num="28"> et duas alias per singulos angulos
habitaculi retro;
</vers>
    <vers num="29"> quæ gemellæ erant a deorsum usque
sursum in unam compaginem. Ita fecit duas tabulas in duobus
angulis,
</vers>
    <vers num="30"> ut octo essent simul tabulæ et
haberent bases argenteas sedecim: binas scilicet bases sub singulis
tabulis.
</vers>
    <vers num="31"> Fecit et vectes de lignis acaciæ
quinque ad continendas tabulas unius lateris habitaculi
</vers>
    <vers num="32"> et quinque alios ad alterius lateris
coaptandas tabulas; et extra hos quinque alios vectes ad
occidentalem plagam habitaculi contra mare.
</vers>
    <vers num="33"> Fecit autem vectem medium, qui per
medias tabulas ab una extremitate usque ad alteram perveniret.
</vers>
    <vers num="34"> Ipsa autem tabulata deauravit. Et
anulos eorum fecit aureos, per quos vectes induci possent; quos et
ipsos laminis aureis operuit.
</vers>
    <vers num="35"> Fecit et velum de hyacintho et
purpura coccoque ac bysso retorta, opere polymitario, cum cherubim
intextis;
</vers>
    <vers num="36"> et quattuor columnas de lignis
acaciæ, quas cum uncis suis deauravit, fusis basibus earum
argenteis.
</vers>
    <vers num="37"> Fecit et velum in introitu
tabernaculi ex hyacintho, purpura, cocco byssoque retorta opere
plumarii;
</vers>
    <vers num="38"> et columnas quinque cum uncis suis.
Et operuit auro capita et anulos earum basesque earum fudit
æneas.</vers>
  </cap>
  <subtitulum>Capitulum 37</subtitulum>
  <cap num="37">
    <vers num="1"> Fecit autem Beseleel et arcam de
lignis acaciæ habentem duos semis cubitos in longitudine et
cubitum ac semissem in latitudine, altitudo quoque unius cubiti
fuit et dimidii; vestivitque eam auro purissimo intus ac foris.
</vers>
    <vers num="2"> Et fecit illi coronam auream per
gyrum,
</vers>
    <vers num="3"> conflans quattuor anulos aureos in
quattuor pedibus eius; duos anulos in latere uno et duos in
altero.
</vers>
    <vers num="4"> Vectes quoque fecit de lignis
acaciæ, quos vestivit auro
</vers>
    <vers num="5"> et quos misit in anulos, qui erant in
lateribus arcæ, ad portandum eam.
</vers>
    <vers num="6"> Fecit et propitiatorium de auro
mundissimo: duorum cubitorum et dimidii in longitudine et cubiti ac
semis in latitudine.
</vers>
    <vers num="7"> Duos etiam cherubim ex auro ductili
fecit ex utraque parte propitiatorii:
</vers>
    <vers num="8"> cherub unum ex summitate unius partis
et cherub alterum ex summitate partis alterius; duos cherubim ex
singulis summitatibus propitiatorii
</vers>
    <vers num="9"> extendentes alas sursum et tegentes
alis suis propitiatorium seque mutuo et illud respicientes.
</vers>
    <vers num="10"> Fecit et mensam de lignis acaciæ in
longitudine duorum cubitorum et in latitudine unius cubiti, quæ
habebat in altitudine cubitum ac semissem;
</vers>
    <vers num="11"> circumdeditque eam auro mundissimo
et fecit illi coronam auream per gyrum.
</vers>
    <vers num="12"> Fecit ei quoque limbum aureum
quattuor digitorum per circuitum et super illum coronam auream.
</vers>
    <vers num="13"> Fudit et quattuor circulos aureos,
quos posuit in quattuor angulis per singulos pedes mensæ
</vers>
    <vers num="14"> iuxta limbum; misitque in eos
vectes, ut possit mensa portari.
</vers>
    <vers num="15"> Ipsos quoque vectes fecit de lignis
acaciæ et circumdedit eos auro;
</vers>
    <vers num="16"> et vasa ad diversos usus mensæ,
acetabula, phialas et cyathos et crateras ex auro puro, in quibus
offerenda sunt libamina.
</vers>
    <vers num="17"> Fecit et candelabrum ductile de auro
mundissimo, basim et hastile eius; scyphi sphærulæque ac flores
unum cum ipso erant:
</vers>
    <vers num="18"> sex in utroque latere, tres calami
ex parte una et tres ex altera;
</vers>
    <vers num="19"> tres scyphi in nucis modum in calamo
uno sphærulæque simul et flores et tres scyphi instar nucis in
calamo altero sphærulæque simul et flores. Æquum erat opus sex
calamorum, qui procedebant de hastili candelabri.
</vers>
    <vers num="20"> In ipso autem hastili erant quattuor
scyphi in nucis modum sphærulæque et flores;
</vers>
    <vers num="21"> singulæ sphærulæ sub binis
calamis per loca tria, qui simul sex fiunt calami procedentes de
hastili uno.
</vers>
    <vers num="22"> Sphærulæ igitur et calami unum cum
ipso erant, totum ductile ex auro purissimo.
</vers>
    <vers num="23"> Fecit et lucernas septem cum
emunctoriis suis et vasa, ubi emuncta condantur, de auro
mundissimo.
</vers>
    <vers num="24"> Talentum auri purissimi appendebat
candelabrum cum omnibus vasis suis.
</vers>
    <vers num="25"> Fecit et altare thymiamatis de
lignis acaciæ habens per quadrum singulos cubitos et in altitudine
duos; e cuius angulis procedebant cornua.
</vers>
    <vers num="26"> Vestivitque illud auro purissimo cum
craticula ac parietibus et cornibus.
</vers>
    <vers num="27"> Fecitque ei coronam aureolam per
gyrum et binos anulos aureos sub corona in duobus lateribus, ut
mittantur in eos vectes, et possit altare portari.
</vers>
    <vers num="28"> Ipsos autem vectes fecit de lignis
acaciæ et operuit laminis aureis.
</vers>
    <vers num="29"> Composuit et oleum ad
sanctificationis unguentum et thymiama de aromatibus mundissimis
opere pigmentarii.</vers>
  </cap>
  <subtitulum>Capitulum 38</subtitulum>
  <cap num="38">
    <vers num="1"> Fecit et altare holocausti de
lignis acaciæ quinque cubitorum per quadrum et trium in
altitudine,
</vers>
    <vers num="2"> cuius cornua de angulis procedebant;
operuitque illud laminis æneis.
</vers>
    <vers num="3"> Et in usus eius paravit exaere vasa
diversa: lebetes, vatilla et pateras, fuscinulas et ignium
receptacula.
</vers>
    <vers num="4"> Craticulamque eius in modum retis
fecit æneam subter marginem altaris ab imo usque ad medium
eius,
</vers>
    <vers num="5"> fusis quattuor anulis per totidem
craticulæ summitates, ad immittendos vectes ad portandum.
</vers>
    <vers num="6"> Quos et ipsos fecit de lignis acaciæ
et operuit laminis æneis;
</vers>
    <vers num="7"> induxitque in circulos, qui in
lateribus altaris eminebant. Ipsum autem altare non erat solidum,
sed cavum ex tabulis et intus vacuum.
</vers>
    <vers num="8"> Fecit et labrum æneum cum basi sua
de speculis mulierum, quæ excubabant in ostio tabernaculi
conventus.
</vers>
    <vers num="9"> Fecit et atrium, in cuius australi
plaga erant tentoria de bysso retorta cubitorum centum;
</vers>
    <vers num="10"> columnæ æneæ viginti cum basibus
suis; unci columnarum et anuli earum argentei.
</vers>
    <vers num="11"> Æque ad septentrionalem plagam
tentoria, columnæ basesque et unci anulique columnarum eiusdem
mensuræ et operis ac metalli erant.
</vers>
    <vers num="12"> In ea vero plaga, quæ ad occidentem
respicit, fuerunt tentoria cubitorum quinquaginta, columnæ decem
cum basibus suis; et unci columnarum anulique earum argentei.
</vers>
    <vers num="13"> Porro contra orientem quinquaginta
cubitorum paravit tentoria,
</vers>
    <vers num="14"> e quibus quindecim cubitos
columnarum trium cum basibus suis unum tenebat latus;
</vers>
    <vers num="15"> et in parte altera — quia inter
utraque introitum tabernaculi fecit — quindecim æque cubitorum
erant tentoria columnæque tres et bases totidem.
</vers>
    <vers num="16"> Cuncta atrii tentoria in circuitu ex
bysso retorta texuerat.
</vers>
    <vers num="17"> Bases columnarum fuere æneæ, unci
autem earum et anuli earum argentei et capita earum vestivit
argento et omnes columnas atrii cinxit anulis argenteis.
</vers>
    <vers num="18"> Et in introitu eius opere plumario
fecit velum ex hyacintho, purpura, cocco ac bysso retorta; quod
habebat viginti cubitos in longitudine, altitudo vero quinque
cubitorum erat iuxta mensuram, quam cuncta atrii tentoria
habebant.
</vers>
    <vers num="19"> Columnæ autem in ingressu fuere
quattuor cum basibus æneis, uncis argenteis; capitaque et anulos
earum vestivit argento.
</vers>
    <vers num="20"> Paxillos quoque habitaculi et atrii
per gyrum fecit æneos.
</vers>
    <vers num="21"> Hic est census habitaculi,
habitaculi testimonii, qui recensitus est iuxta præceptum Moysi
ministerio Levitarum per manum Ithamar filii Aaron sacerdotis.
</vers>
    <vers num="22"> Beseleel filius Uri filii Hur de
tribu Iudæ fecit cuncta, quæ præceperat Dominus Moysi,
</vers>
    <vers num="23"> iuncto sibi socio Ooliab filio
Achisamech de tribu Dan fabro et polymitario atque plumario ex
hyacintho, purpura, cocco et bysso.
</vers>
    <vers num="24"> Omne aurum, quod expensum est in
opere sanctuarii et quod oblatum est in donariis, viginti novem
talentorum fuit et septingentorum triginta siclorum ad mensuram
sicli sanctuarii.
</vers>
    <vers num="25"> Argentum autem eorum, qui in
congregatione recensiti sunt, centum talentorum fuit et mille
septingentorum et septuaginta quinque siclorum ad mensuram sicli
sanctuarii.
</vers>
    <vers num="26"> Beca, id est dimidium sicli iuxta
mensuram sicli sanctuarii, dedit quisquis transit ad censum a
viginti annis et supra, de sescentis tribus milibus et quingentis
quinquaginta armatorum.
</vers>
    <vers num="27"> De talentis centum argenti conflatæ
sunt bases sanctuarii et veli, singulis talentis per bases singulas
supputatis.
</vers>
    <vers num="28"> De mille autem septingentis et
septuaginta quinque siclis fecit uncos columnarum et vestivit
capita earum et cinxit eas argento.
</vers>
    <vers num="29"> Æris quoque oblata sunt septuaginta
talenta et duo milia et quadringenti sicli,
</vers>
    <vers num="30"> ex quibus fecit bases in introitu
tabernaculi conventus et altare æneum cum craticula sua omniaque
vasa, quæ ad usum eius pertinent,
</vers>
    <vers num="31"> et bases atrii tam in circuitu quam
in ingressu eius et omnes paxillos habitaculi atque atrii per
gyrum.</vers>
  </cap>
  <subtitulum>Capitulum 39</subtitulum>
  <cap num="39">
    <vers num="1"> De hyacintho vero et purpura,
cocco ac bysso fecerunt vestes textas pro ministerio sanctuarii. Et
fecerunt vestes sacras Aaron, sicut præcepit Dominus Moysi.
</vers>
    <vers num="2"> Fecerunt igitur ephod de auro,
hyacintho et purpura coccoque et bysso retorta
</vers>
    <vers num="3"> opere polymitario tundentes bratteas
aureas et extenuantes in fila, ut possent torqueri cum priorum
colorum subtegmine.
</vers>
    <vers num="4"> Fasciasque umerales fecerunt ei, cum
quibus in utroque latere summitatum suarum copulabatur,
</vers>
    <vers num="5"> et balteum, quo constringebatur
ephod, eiusdem operis et unum cum eo ex auro, et hyacintho et
purpura coccoque et bysso retorta, sicut præceperat Dominus
Moysi.
</vers>
    <vers num="6"> Paraverunt et duos lapides onychinos,
inclusos texturis aureis et sculptos arte gemmaria nominibus
filiorum Israel;
</vers>
    <vers num="7"> posueruntque eos in fasciis
umeralibus ephod, lapides memorialis filiorum Israel, sicut
præceperat Dominus Moysi.
</vers>
    <vers num="8"> Fecerunt et pectorale opere polymito
iuxta opus ephod ex auro, hyacintho, purpura coccoque et bysso
retorta,
</vers>
    <vers num="9"> quadrangulum duplex mensuræ
palmi.
</vers>
    <vers num="10"> Et posuerunt in eo gemmarum ordines
quattuor: in primo versu erat sardius, topazius, smaragdus;
</vers>
    <vers num="11"> in secundo carbunculus, sapphirus et
iaspis;
</vers>
    <vers num="12"> in tertio hyacinthus, achates et
amethystus;
</vers>
    <vers num="13"> in quarto chrysolithus, onychinus et
beryllus: inclusi textura aurea per ordines suos.
</vers>
    <vers num="14"> Ipsique lapides duodecim sculpti
erant nominibus duodecim tribuum Israel, singuli per nomina
singulorum.
</vers>
    <vers num="15"> Fecerunt in pectorali catenulas
quasi funiculos opus tortile de auro purissimo
</vers>
    <vers num="16"> et duos margines aureos totidemque
anulos aureos. Porro duos anulos posuerunt in utraque summitate
pectoralis;
</vers>
    <vers num="17"> duos funiculos aureos inseruerunt
anulis, qui in pectoralis angulis eminebant.
</vers>
    <vers num="18"> Duas summitates amborum funiculorum
colligaverunt duobus marginibus in fasciis umeralibus ephod in
parte eius anteriore.
</vers>
    <vers num="19"> Et fecerunt duos anulos aureos et
posuerunt super duas summitates pectoralis in eius margine
interiore contra ephod, sicut præcepit Dominus Moysi.
</vers>
    <vers num="20"> Feceruntque duos anulos aureos, quos
posuerunt in duabus fasciis umeralibus ephod deorsum in latere eius
anteriore secus iuncturam eius super balteum ephod.
</vers>
    <vers num="21"> Et strinxerunt pectorale anulis eius
ad anulos ephod vitta hyacinthina, ut esset super balteum ephod, ne
amoveretur ab ephod, sicut præcepit Dominus Moysi.
</vers>
    <vers num="22"> Fecerunt quoque pallium ephod opere
textili totum hyacinthinum
</vers>
    <vers num="23"> et capitium in medio eius supra
oramque per gyrum sicut in capitio loricæ;
</vers>
    <vers num="24"> deorsum autem ad pedes mala punica
ex hyacintho, purpura, cocco ac bysso retorta
</vers>
    <vers num="25"> et tintinnabula de auro purissimo,
quæ posuerunt inter malogranata in inferiore parte pallii per
gyrum,
</vers>
    <vers num="26"> ut sit tintinnabulum inter singula
mala punica, quibus ornatus incedebat pontifex, quando ministerio
fungebatur, sicut præceperat Dominus Moysi.
</vers>
    <vers num="27"> Fecerunt et tunicas byssinas opere
textili Aaron et filiis eius
</vers>
    <vers num="28"> et tiaram et ornatum mitrarum ex
bysso, feminalia quoque linea ex bysso retorta,
</vers>
    <vers num="29"> cingulum vero de bysso retorta,
hyacintho, purpura ac cocco, arte plumaria, sicut præceperat
Dominus Moysi.
</vers>
    <vers num="30"> Fecerunt et laminam diadema
sanctitatis de auro purissimo; scripseruntque in ea opere
cælatoris: « Sanctum Domino »;
</vers>
    <vers num="31"> et strinxerunt eam desuper cum tiara
vitta hyacinthina, sicut præceperat Dominus Moysi.
</vers>
    <vers num="32"> Perfectum est igitur omne opus
habitaculi et tabernaculi conventus; feceruntque filii Israel
cuncta, quæ præceperat Dominus Moysi: sic fecerunt.
</vers>
    <vers num="33"> Et obtulerunt habitaculum et
tabernaculum et universam supellectilem, fibulas, tabulas, vectes,
columnas ac bases,
</vers>
    <vers num="34"> opertorium de pellibus arietum
rubricatis et operimentum de pellibus delphini, velum,
</vers>
    <vers num="35"> arcam testimonii, vectes,
propitiatorium,
</vers>
    <vers num="36"> mensam cum vasis suis et
propositionis panibus,
</vers>
    <vers num="37"> candelabrum ex auro puro, lucernas
in ordine earum et utensilia earum cum oleo candelabri,
</vers>
    <vers num="38"> altare aureum et unguentum et
thymiama ex aromatibus et velum in introitu tabernaculi,
</vers>
    <vers num="39"> altare æneum, craticulam æneam,
vectes et vasa eius omnia, labrum cum basi sua,
</vers>
    <vers num="40"> tentoria atrii et columnas cum
basibus suis, velum in introitu atrii funiculosque illius et
paxillos. Nihil ex vasis defuit, quæ in ministerium habitaculi in
tabernaculo conventus iussa sunt fieri.
</vers>
    <vers num="41"> Vestes quoque textas, quibus
sacerdotes utuntur in sanctuario, et vestes sacras Aaron sacerdotis
et vestes filiorum eius
</vers>
    <vers num="42"> obtulerunt filii Israel, sicut
præceperat Dominus Moysi.
</vers>
    <vers num="43"> Quæ postquam Moyses cuncta vidit
completa, benedixit eis.</vers>
  </cap>
  <subtitulum>Capitulum 40</subtitulum>
  <cap num="40">
    <vers num="1"> Locutusque est Dominus ad Moysen
dicens:
</vers>
    <vers num="2"> « Mense primo, die prima
mensis eriges habitaculum, tabernaculum conventus,
</vers>
    <vers num="3"> et pones in eo arcam testimonii,
abscondes illam velo;
</vers>
    <vers num="4"> et, illata mensa, pones super eam,
quæ rite præcepta sunt. Candelabrum stabit cum lucernis suis
</vers>
    <vers num="5"> et altare aureum, in quo adoletur
incensum, coram arca testimonii. Velum in introitu habitaculi
pones,
</vers>
    <vers num="6"> et ante tabernaculum conventus altare
holocausti,
</vers>
    <vers num="7"> et labrum inter altare et
tabernaculum conventus et implebis illud aqua.
</vers>
    <vers num="8"> Circumdabisque atrium tentoriis et
pones velum in porta eius.
</vers>
    <vers num="9"> Et, assumpto unctionis oleo, unges
habitaculum et omnia, quæ in eo sunt, et consecrabis illud cum
vasis suis, et erit sanctum.
</vers>
    <vers num="10"> Unges quoque altare holocausti et
omnia vasa eius et consecrabis altare, et erit sanctum
sanctorum.
</vers>
    <vers num="11"> Et unges labrum cum basi sua et
consecrabis illud.
</vers>
    <vers num="12"> Applicabisque Aaron et filios eius
ad fores tabernaculi conventus; et lotos aqua
</vers>
    <vers num="13"> indues Aaron sanctis vestibus, unges
et consecrabis eum, ut mihi sacerdotio fungatur;
</vers>
    <vers num="14"> filios eius applicabis et vesties
eos tunicis
</vers>
    <vers num="15"> et unges eos, sicut unxisti patrem
eorum, ut mihi sacerdotio fungantur, et unctio eorum erit eis in
sacerdotium sempiternum in generationibus eorum ».
</vers>
    <vers num="16"> Fecitque Moyses omnia, quæ
præceperat ei Dominus: sic fecit.
</vers>
    <vers num="17"> Igitur mense primo anni secundi,
prima die mensis collocatum est habitaculum.
</vers>
    <vers num="18"> Erexitque Moyses illud et posuit
bases ac tabulas et vectes statuitque columnas
</vers>
    <vers num="19"> et expandit tentorium super
habitaculum, imposito desuper operimento, sicut Dominus imperaverat
Moysi.
</vers>
    <vers num="20"> Sumpsit et posuit testimonium in
arca et, subditis infra vectibus, posuit propitiatorium
desuper.
</vers>
    <vers num="21"> Cumque intulisset arcam in
habitaculum, appendit ante eam velum, sicut iusserat Dominus
Moysi.
</vers>
    <vers num="22"> Posuit et mensam in tabernaculo
conventus ad plagam septentrionalem extra velum,
</vers>
    <vers num="23"> ordinatis coram propositionis
panibus, sicut præceperat Dominus Moysi.
</vers>
    <vers num="24"> Posuit et candelabrum in tabernaculo
conventus e regione mensæ in parte australi,
</vers>
    <vers num="25"> locatis per ordinem lucernis, sicut
præceperat Dominus Moysi.
</vers>
    <vers num="26"> Posuit et altare aureum in
tabernaculo conventus coram propitiatorio
</vers>
    <vers num="27"> et adolevit super eo incensum
aromatum, sicut iusserat Dominus Moysi.
</vers>
    <vers num="28"> Posuit et velum in introitu
habitaculi
</vers>
    <vers num="29"> et altare holocausti in vestibulo
habitaculi, tabernaculi conventus, offerens in eo holocaustum et
sacrificium, sicut Dominus imperaverat Moysi.
</vers>
    <vers num="30"> Labrum quoque statuit inter
tabernaculum conventus et altare implens illud aqua;
</vers>
    <vers num="31"> laveruntque Moyses et Aaron ac filii
eius manus suas et pedes,
</vers>
    <vers num="32"> cum ingrederentur tabernaculum
conventus et accederent ad altare, sicut præceperat Dominus
Moysi.
</vers>
    <vers num="33"> Erexit et atrium per gyrum
habitaculi et altaris, ducto in introitu eius velo. Sic complevit
opus.
</vers>
    <vers num="34"> Et operuit nubes tabernaculum
conventus, et gloria Domini implevit habitaculum.
</vers>
    <vers num="35"> Nec poterat Moyses ingredi
tabernaculum conventus, quia habitavit nubes super illud, et gloria
Domini replevit habitaculum.
</vers>
    <vers num="36"> Si quando nubes de tabernaculo
ascendebat, proficiscebantur filii Israel in omnibus stationibus
suis;
</vers>
    <vers num="37"> si autem non ascendebat nubes, non
proficiscebantur usque in diem, quo levabatur.
</vers>
    <vers num="38"> Nubes quippe Domini incubabat per
diem habitaculo, et ignis in nocte, ante oculos universæ domus
Israel per cunctas mansiones suas.</vers>
  </cap>
</romanliturgy>
