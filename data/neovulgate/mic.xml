<?xml version="1.0" encoding="utf-8"?>
<romanliturgy lingua="la" elibro="mic">
  <titulum>Prophetia Michææ</titulum>
  <subtitulum>Capitulum 1</subtitulum>
  <cap num="1">
    <vers num="1"> Verbum Domini, quod factum est ad
Michæam Morasthiten in diebus Ioatham, Achaz, Ezechiæ regum
Iudæ, quod vidit super Samariam et Ierusalem.
</vers>
    <vers num="2"> Audite, populi omnes,
et attendat terra et plenitudo eius;
et sit Dominus Deus vobis in testem,
Dominus de templo sancto suo.
</vers>
    <vers num="3"> Quia ecce Dominus egreditur de loco
suo
et descendet et calcabit
super excelsa terræ;
</vers>
    <vers num="4"> et liquescent montes subtus eum,
et valles scindentur
sicut cera a facie ignis,
sicut aquæ, quæ decurrunt in præceps.
</vers>
    <vers num="5"> In scelere Iacob omne istud
et in peccatis domus Israel.
Quod scelus Iacob?
Nonne Samaria?
Et quæ excelsa Iudæ?
Nonne Ierusalem?
</vers>
    <vers num="6"> Et ponam Samariam in acervum
lapidum,
in agrum, ubi plantatur vinea;
et detraham in vallem lapides eius
et fundamenta eius revelabo.
</vers>
    <vers num="7"> Et omnia sculptilia eius
concidentur,
et omnes mercedes eius comburentur igne,
et omnia idola eius ponam in perditionem,
quia de mercedibus meretricis congregata sunt
et usque ad mercedem meretricis revertentur.
</vers>
    <vers num="8"> Super hoc plangam et ululabo;
vadam spoliatus et nudus,
faciam planctum velut thoum
et luctum quasi struthionum,
</vers>
    <vers num="9"> quia desperata est plaga eius,
quia venit usque ad Iudam,
tetigit portam populi mei
usque ad Ierusalem.
</vers>
    <vers num="10"> In Geth nolite annuntiare,
lacrimis ne ploretis,
in Bethleaphra in pulvere volutamini.
</vers>
    <vers num="11"> Et transite vobis, habitatores
Saphir,
confusi ignominia;
non sunt egressi habitatores Saanan.
Planctus Bethesel
auferet a vobis mansionem suam.
</vers>
    <vers num="12"> Profecto trement de bono
habitatores Maroth,
quia descendit malum a Domino
in portam Ierusalem.
</vers>
    <vers num="13"> Iungite quadrigæ equos, habitatores
Lachis;
principium peccati est filiæ Sion,
quia in te inventa sunt scelera Israel.
</vers>
    <vers num="14"> Propterea dabis dimissionem
super Moresethgeth.
Domus Achzib in deceptionem
regibus Israel.
</vers>
    <vers num="15"> Adhuc expugnatorem adducam tibi,
quæ habitas in Maresa;
usque Odollam veniet
gloria Israel.
</vers>
    <vers num="16"> Decalvare et tondere
super filios deliciarum tuarum;
dilata calvitium tuum sicut aquila, quoniam captivi ducti sunt ex
te.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Væ, qui cogitant iniquitatem
et operantur malum in cubilibus suis!
In luce matutina faciunt illud,
quoniam est in potestate manus eorum.
</vers>
    <vers num="2"> Concupiscunt agros, et violenter
tollunt,
domos, et rapiunt.
Et opprimunt virum et domum eius,
hominem et hereditatem eius.
</vers>
    <vers num="3"> Idcirco hæc dicit Dominus:
« Ecce ego cogito
super familiam istam malum,
unde non auferetis
colla vestra;
et non ambulabitis erecti,
quoniam tempus pessimum est.
</vers>
    <vers num="4"> In die illa
sumetur super vos parabola,
et assumetur lamentum dicentium: “Depopulatione vastati
sumus;
pars populi mei commutatur,
quam nemo ei restituet;
infideli regiones nostræ dividuntur”.
</vers>
    <vers num="5"> Propter hoc non erit tibi
mittens funiculum sortis
in cœtu Domini ».
</vers>
    <vers num="6"> « Ne
vaticinemini! ». « Vaticinentur,
non vaticinentur de his,
non cedet confusio! ».
</vers>
    <vers num="7"> Numquid maledicta est domus
Iacob?
Numquid abbreviatus est spiritus Domini,
aut tales sunt actiones eius?
Nonne verba eius bona sunt
cum eo, qui recte graditur?
</vers>
    <vers num="8"> Vos autem contra populum meum
ut adversarium consurgitis.
Desuper tunica pallium tollitis ei;
qui transibant fiducialiter,
fiunt quasi bello capti.
</vers>
    <vers num="9"> Mulieres populi mei eicitis
de domo deliciarum suarum;
a parvulis earum aufertis
decorem meum in perpetuum.
</vers>
    <vers num="10"> « Surgite et ite,
quia non habetis hic requiem! ».
Propter immunditiam peribitis
perditione pessima.
</vers>
    <vers num="11"> Si esset vir vento excitatus
et mendacium loqueretur:
« Vaticinabor tibi de vino et sicera »,
hic esset vates populi istius.
</vers>
    <vers num="12"> Congregatione congregabo, Iacob,
totum te;
in unum conducam reliquias Israel,
pariter ponam illum quasi gregem in ovili,
quasi pecus in medio pascuæ;
et tumultuabuntur a multitudine hominum.
</vers>
    <vers num="13"> Ascendet enim pandens iter ante
eos;
erumpent et transibunt portam, egredientur per eam.
Et transibit rex eorum coram eis,
et Dominus in capite eorum.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Et dixi:
« Audite, principes Iacob
et duces domus Israel:
Numquid non vestrum est scire iudicium? ».
</vers>
    <vers num="2"> Sed odio habetis bonum et diligitis
malum.
Violenter tollitis pelles eorum desuper eos
et carnem eorum desuper ossibus eorum.
</vers>
    <vers num="3"> Qui comedunt carnem populi mei
et pellem eorum desuper excoriant; et ossa eorum confringunt
et secant sicut carnem assam in lebete
et quasi carnem in medio ollæ.
</vers>
    <vers num="4"> Tunc clamabunt ad Dominum,
et non exaudiet eos
et abscondet faciem suam ab eis
in tempore illo,
sicut pessima fecerunt opera sua.
</vers>
    <vers num="5"> Hæc dicit Dominus super
prophetas,
qui seducunt populum meum,
qui cum habent, quid mordeant dentibus suis,
prædicant pacem;
et, si quis non dederit in ore eorum quippiam,
sanctificant super eum prœlium.
</vers>
    <vers num="6"> Propterea nox vobis sine visione
erit,
et tenebræ vobis sine divinatione; et occumbet sol super
prophetas,
et obtenebrabitur super eos dies.
</vers>
    <vers num="7"> Et confundentur videntes,
et confundentur divini,
et operient labia sua omnes,
quia non est responsum Dei.
</vers>
    <vers num="8"> Verumtamen ego repletus sum
fortitudine spiritus Domini,
iudicio et virtute,
ut annuntiem Iacob scelus suum
et Israel peccatum suum.
</vers>
    <vers num="9"> Audite hoc, principes domus Iacob
et iudices domus Israel,
qui abominamini iudicium
et omnia recta pervertitis,
</vers>
    <vers num="10"> qui ædificatis Sion in
sanguinibus
et Ierusalem in iniquitate.
</vers>
    <vers num="11"> Principes eius in muneribus
iudicant,
et sacerdotes eius in mercede docent,
et prophetæ eius in pecunia divinant;
et super Dominum requiescunt dicentes:
« Numquid non Dominus in medio nostrum?
Non venient super nos mala ».
</vers>
    <vers num="12"> Propter hoc causa vestri
Sion quasi ager arabitur,
et Ierusalem quasi acervus lapidum erit,
et mons templi in excelsa silvarum.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Et erit in novissimis diebus:
Erit mons domus Domini
præparatus in vertice montium
et sublimis super colles;
et fluent ad eum populi.
</vers>
    <vers num="2"> Et properabunt gentes multæ et
dicent:
« Venite, ascendamus ad montem Domini
et ad domum Dei Iacob,
et docebit nos de viis suis,
et ibimus in semitis eius »;
quia de Sion egredietur lex,
et verbum Domini de Ierusalem.
</vers>
    <vers num="3"> Et iudicabit inter populos multos
et decernet gentibus fortibus usque in longinquum;
et concident gladios suos in vomeres
et hastas suas in falces;
non sumet gens adversus gentem gladium,
et non discent ultra belligerare.
</vers>
    <vers num="4"> Et sedebit unusquisque subtus vitem
suam
et subtus ficum suam,
et non erit qui deterreat;
quia os Domini exercituum locutum est.
</vers>
    <vers num="5"> Quia omnes populi ambulabunt
unusquisque in nomine dei sui;
nos autem ambulabimus in nomine Domini
Dei nostri in æternum et ultra.
</vers>
    <vers num="6"> « In die illa, dicit
Dominus,
congregabo claudicantem,
et eam, quam eieceram, colligam
et quam afflixeram;
</vers>
    <vers num="7"> et ponam claudicantem in
reliquias
et eam, quæ laboraverat, in gentem robustam ».
Et regnabit Dominus super eos in monte Sion
ex hoc nunc et usque in æternum.
</vers>
    <vers num="8"> Et tu, turris gregis,
collis filiæ Sion,
usque ad te veniet et perveniet
potestas prima,
regnum filiæ Ierusalem.
</vers>
    <vers num="9"> Nunc quare clamas clamore magno?
Numquid rex non est in te,
aut consiliarius tuus periit,
quia comprehendit te dolor sicut parturientem?
</vers>
    <vers num="10"> Dole et satage,
filia Sion, quasi parturiens;
quia nunc egredieris de civitate
et habitabis in campo
et venies usque ad Babylonem;
ibi liberaberis,
ibi redimet te Dominus
de manu inimicorum tuorum.
</vers>
    <vers num="11"> Nunc autem congregatæ sunt super
te
gentes multæ,
quæ dicunt: “Profanetur,
et aspiciat in Sion oculus noster ».
</vers>
    <vers num="12"> Ipsi autem non cognoverunt
cogitationes Domini
et non intellexerunt consilium eius,
quia congregavit eos quasi manipulos in area.
</vers>
    <vers num="13"> Surge et tritura, filia Sion,
quia cornu tuum ponam ferreum
et ungulas tuas ponamaereas,
et comminues populos multos
et vovebis Domino rapinas eorum
et divitias eorum Domino universæ terræ.
</vers>
    <vers num="14"> Nunc incide te, filia
incisionis!
Obsidionem posuerunt super nos;
in virga percutiunt
maxillam iudicis Israel.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Sed tu, Bethlehem Ephratha,
parvulus in milibus Iudæ,
ex te mihi egredietur,
qui sit dominator in Israel;
et egressus eius a temporibus antiquis,
a diebus æternitatis.
</vers>
    <vers num="2"> Propter hoc dabit eos
usque ad tempus, in quo parturiens pariet;
et reliquiæ fratrum eius
convertentur ad filios Israel.
</vers>
    <vers num="3"> Et stabit et pascet in fortitudine
Domini,
in sublimitate nominis Domini Dei sui;
et habitabunt secure, quia nunc magnus erit
usque ad terminos terræ,
</vers>
    <vers num="4"> et erit iste pax.
Assyrius cum venerit in terram nostram
et quando calcaverit in domibus nostris,
suscitabimus super eum septem pastores
et octo primates hominum.
</vers>
    <vers num="5"> Et pascent terram Assyriæ in gladio
et terram Nemrod in lanceis;
et liberabit ab Assyrio,
cum venerit in terram nostram
et cum calcaverit in finibus nostris.
</vers>
    <vers num="6"> Et erunt reliquiæ Iacob
in medio populorum multorum
quasi ros a Domino
et quasi imbres super herbam,
quæ non exspectat virum
et non præstolatur filios homi num.
</vers>
    <vers num="7"> Et erunt reliquiæ Iacob in
gentibus,
in medio populorum multorum,
quasi leo in iumentis silvarum
et quasi catulus leonis in gregibus pecorum;
qui cum transierit et conculcaverit et ceperit,
non est qui eruat.
</vers>
    <vers num="8"> Exaltabitur manus tua super hostes
tuos,
et omnes inimici tui interibunt.
</vers>
    <vers num="9"> “Et erit in die illa,
dicit Dominus,
auferam equos tuos de medio tui
et disperdam quadrigas tuas
</vers>
    <vers num="10"> et perdam civitates terræ tuæ
et destruam omnes munitiones tuas.
</vers>
    <vers num="11"> Et auferam veneficia de manu
tua,
et divini non erunt in te.
</vers>
    <vers num="12"> Et perire faciam sculptilia tua
et lapides tuos de medio tui,
et non adorabis ultra
opera manuum tuarum;
</vers>
    <vers num="13"> et evellam palos tuos de medio
tui
et conteram idola tua.
</vers>
    <vers num="14"> Et faciam in furore
et in indignatione ultionem
in omnibus gentibus,
quæ non audierunt ».</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Audite, quæ Dominus loquitur:
« Surge, contende iudicio coram montibus,
et audiant colles vocem tuam ».
</vers>
    <vers num="2"> Audite, montes, iudicium Domini,
et auscultate, fundamenta terræ;
quia iudicium Domini cum populo suo,
et cum Israel iudicio contendit.
</vers>
    <vers num="3"> « Popule meus, quid feci
tibi
et quid molestus fui tibi?
Responde mihi.
</vers>
    <vers num="4"> Ego eduxi te de terra Ægypti
et de domo servientium liberavi te
et misi ante faciem tuam Moysen
et Aaron et Mariam.
</vers>
    <vers num="5"> Popule meus, memento, quæso,
quid cogitaverit Balac rex Moab,
et quid responderit ei Balaam filius Beor,
de Settim usque ad Galgalam,
ut cognoscas iustitias Domini ».
</vers>
    <vers num="6"> « Quid dignum offeram
Domino,
dum curvo genu Deo excelso?
Numquid offeram ei holocautomata
et vitulos anniculos?
</vers>
    <vers num="7"> Numquid placebunt Domino milia
arietum,
multa milia torrentium olei?
Numquid dabo primogenitum meum pro scelere meo,
fructum ventris mei pro peccato animæ meæ?”.
</vers>
    <vers num="8"> Indicatum est tibi, o homo, quid sit
bonum,
et quid Dominus quærat a te:
utique facere iudicium et diligere caritatem
et sollicitum ambulare cum Deo tuo.
</vers>
    <vers num="9"> Vox Domini ad civitatem clamat
— et sapientia est timere nomen tuum —:
« Audite, tribus et cœtus civitatis!
</vers>
    <vers num="10"> Numquid tolerabo batum iniquum
et ephi minus maledictum?
</vers>
    <vers num="11"> Numquid iustificabo stateram
impiam
et saccelli pondera dolosa?
</vers>
    <vers num="12"> Quia divites eius repleti sunt
iniquitate,
et habitantes in ea loquebantur mendacium,
et lingua eorum fraudulenta in ore eorum.
</vers>
    <vers num="13"> Ego ergo cœpi percutere te
perditione super peccatis tuis.
</vers>
    <vers num="14"> Tu comedes et non saturaberis,
et sordes tuæ in medio tui.
Tu removebis et non salvabis;
et, quos salvaveris, in gladium dabo.
</vers>
    <vers num="15"> Tu seminabis et non metes,
tu calcabis olivam et non ungeris oleo,
mustum et non bibes vinum.
</vers>
    <vers num="16"> Custodisti præcepta Amri
et omne opus domus Achab;
et ambulasti in voluntatibus eorum,
ut darem te in perditionem
et habitantes tuos in sibilum:
et opprobrium populorum portabitis ».</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Væ mihi, quia factum est mihi
sicut congregata messe,
sicut collecta vindemia!
Non est botrus ad comedendum,
nec præcoqua ficus, quam desideravit anima mea.
</vers>
    <vers num="2"> Periit pius de terra,
et rectus in hominibus non est;
omnes in sanguine insidiantur,
vir fratrem suum rete venatur.
</vers>
    <vers num="3"> Ad malum manus eorum paratæ
sunt;
princeps postulat,
et iudex est pro mercede,
et magnus manifestat desiderium animæ suæ;
væ eis, qui pervertunt illud!
</vers>
    <vers num="4"> Qui optimus in eis, est quasi
paliurus,
et, qui rectus, quasi spina de sæpe; dies speculatorum tuorum,
visitatio tua venit:
nunc erit confusio eorum.
</vers>
    <vers num="5"> Nolite credere amico,
nolite confidere in proximo;
ab ea, quæ dormit in sinu tuo,
custodi claustra oris tui;
</vers>
    <vers num="6"> quia filius contumeliam facit
patri,
filia consurgit adversus matrem suam,
nurus adversus socrum suam:
inimici hominis domestici eius.
</vers>
    <vers num="7"> Ego autem ad Dominum aspiciam,
exspectabo Deum salvatorem meum; audiet me Deus meus.
</vers>
    <vers num="8"> Ne læteris, inimica mea, super
me
quia cecidi: consurgam;
cum sedeo in tenebris,
Dominus lux mea est.
</vers>
    <vers num="9"> Iram Domini porto,
quoniam peccavi ei,
donec iudicet causam meam
et faciat iudicium meum;
educet me in lucem,
videbo iustitiam eius.
</vers>
    <vers num="10"> Et aspiciet inimica mea
et operietur confusione,
quæ dicit ad me:
« Ubi est Dominus Deus tuus? ».
Oculi mei videbunt in eam;
nunc erit in conculcationem
ut lutum platearum.
</vers>
    <vers num="11"> Dies veniet ut ædificentur maceriæ
tuæ;
in die illa dilatabuntur fines tui.
</vers>
    <vers num="12"> In die illa usque ad te venient
habitantes ab Assyria usque ad Ægyptum
et ab Ægypto usque ad flumen
et a mari usque ad mare
et a monte usque ad montem.
</vers>
    <vers num="13"> Terra autem erit in desolationem
propter habitatores suos
et propter fructum operum eorum.
</vers>
    <vers num="14"> Pasce populum tuum in virga tua,
gregem hereditatis tuæ,
habitantes solos in saltu,
in medio hortorum;
pascantur Basan et Galaad
iuxta dies antiquos.
</vers>
    <vers num="15"> Secundum dies egressionis tuæ de
terra Ægypti
ostende nobis mirabilia.
</vers>
    <vers num="16"> Videbunt gentes et confundentur
super omni fortitudine sua,
ponent manum super os,
aures eorum surdæ erunt;
</vers>
    <vers num="17"> lingent pulverem sicut serpens,
velut reptilia terræ.
Trementes exibunt de ædibus suis « ad Dominum Deum
nostrum »
formidabunt et timebunt te.
</vers>
    <vers num="18"> Quis Deus similis tui,
qui aufers iniquitatem
et transis peccatum
reliquiarum hereditatis tuæ?
Non servat in æternum furorem suum,
quoniam volens misericordiam est.
</vers>
    <vers num="19"> Revertetur et miserebitur
nostri,
calcabit iniquitates nostras
et proiciet in profundum maris
omnia peccata nostra.
</vers>
    <vers num="20"> Dabis veritatem Iacob,
misericordiam Abraham,
quæ iurasti patribus nostris
a diebus antiquis.</vers>
  </cap>
</romanliturgy>
