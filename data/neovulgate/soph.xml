<?xml version="1.0" encoding="utf-8"?>
<romanliturgy lingua="la" elibro="soph">
  <titulum>Prophetia Sophoniæ</titulum>
  <subtitulum>Capitulum 1</subtitulum>
  <cap num="1">
    <vers num="1"> Verbum Domini, quod factum est ad
Sophoniam filium Chusi filii Godoliæ filii Amariæ filii Ezechiæ,
in diebus Iosiæ filii Amon regis Iudæ.
</vers>
    <vers num="2"> « Auferens auferam
omnia
a facie terræ,
dicit Dominus,
</vers>
    <vers num="3"> auferam hominem et pecus,
auferam volatile cæli
et pisces maris.
Et ruinæ impiorum erunt;
et disperdam homines a facie terræ,
dicit Dominus.
</vers>
    <vers num="4"> Et extendam manum meam super
Iudam
et super omnes habitantes Ierusalem;
et disperdam de loco hoc reliquias Baal
et nomina ædituorum cum sacerdotibus
</vers>
    <vers num="5"> et eos, qui adorant super tecta
militiam cæli
et adorant et iurant in Domino
et iurant in Melchom,
</vers>
    <vers num="6"> et qui avertuntur de post tergum
Domini,
et qui non quærunt Dominum nec investigant eum ».
</vers>
    <vers num="7"> Silete a facie Domini Dei,
quia iuxta est dies Domini;
quia præparavit Dominus hostiam,
sanctificavit vocatos suos.
</vers>
    <vers num="8"> « Et erit in die hostiæ
Domini:
visitabo super principes
et super filios regis
et super omnes, qui induti sunt
veste peregrina;
</vers>
    <vers num="9"> et visitabo super omnem,
qui arroganter ingreditur super limen in die illa,
qui complent domum domini sui
iniquitate et dolo.
</vers>
    <vers num="10"> Et erit in die illa,
dicit Dominus,
vox clamoris a porta Piscium,
et ululatus ab urbe Nova,
et contritio magna a collibus.
</vers>
    <vers num="11"> Ululate, habitatores Pilæ,
quia interiit omnis populus Chanaan,
disperierunt omnes involuti argento.
</vers>
    <vers num="12"> Et erit in tempore illo:
scrutabor Ierusalem in lucernis
et visitabo super viros
defixos in fæcibus suis,
qui dicunt in cordibus suis:
“Non faciet bene Dominus
et non faciet male”.
</vers>
    <vers num="13"> Et erunt opes eorum in
direptionem,
et domus eorum in desertum;
et ædificabunt domos
et non habitabunt,
et plantabunt vineas
et non bibent vinum earum ».
</vers>
    <vers num="14"> Iuxta est dies Domini magnus,
iuxta et velox nimis;
vox diei Domini amara,
tribulabitur ibi fortis.
</vers>
    <vers num="15"> Dies iræ dies illa,
dies tribulationis et angustiæ,
dies vastitatis et desolationis,
dies tenebrarum et caliginis,
dies nebulæ et turbinis,
</vers>
    <vers num="16"> dies tubæ et clangoris
super civitates munitas
et super angulos excelsos.
</vers>
    <vers num="17"> Et tribulabo homines,
et ambulabunt ut cæci,
quia Domino peccaverunt;
et effundetur sanguis eorum sicut humus,
et viscera eorum sicut stercora.
</vers>
    <vers num="18"> Sed et argentum eorum et aurum
eorum
non poterit liberare eos
in die iræ Domini;
in igne zeli eius
devorabitur omnis terra,
quia consummationem cum festinatione faciet
cunctis habitantibus terram.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Convenite, congregamini,
gens non amabilis,
</vers>
    <vers num="2"> priusquam dispergamini
quasi pulvis transeuntes,
antequam veniat super vos
ira furoris Domini,
antequam veniat super vos
dies furoris Domini.
</vers>
    <vers num="3"> Quærite Dominum,
omnes mansueti terræ,
qui iudicium eius estis operati;
quærite iustitiam, quærite mansuetudinem,
si quomodo abscondamini
in die furoris Domini.
</vers>
    <vers num="4"> Quia Gaza deserta erit,
et Ascalon desolata,
Azotum in meridie eicient,
et Accaron eradicabitur.
</vers>
    <vers num="5"> Væ, qui habitatis funiculum maris,
gens Cretensium!
Verbum Domini super vos,
Chanaan, terra Philisthinorum:
« Disperdam te,
ita ut non sit inhabitator ».
</vers>
    <vers num="6"> Et erit funiculus maris
requies pastorum et caulæ pecorum.
</vers>
    <vers num="7"> Et erit funiculus maris
reliquiis domus Iudæ:
ibi pascentur,
in domibus Ascalonis ad vesperam requiescent,
quia visitabit eos Dominus Deus eorum
et convertet sortem eorum.
</vers>
    <vers num="8"> « Audivi opprobrium
Moab
et blasphemias filiorum Ammon, qui exprobraverunt populo meo
et magnificati sunt super terminos eorum.
</vers>
    <vers num="9"> Propterea vivo ego,
dicit Dominus exercituum, Deus Israel,
quia Moab ut Sodoma erit,
et filii Ammon quasi Gomorra,
possessio spinarum et acervi salis
et desertum usque in æternum;
reliquiæ populi mei diripient eos,
et residui gentis meæ possidebunt illos ».
</vers>
    <vers num="10"> Hoc eis eveniet pro superbia sua,
quia blasphemaverunt et magnificati sunt
super populum Domini exercituum.
</vers>
    <vers num="11"> Horribilis Dominus super eos,
quia attenuabit omnes deos terræ;
et adorabunt eum, singuli de loco suo,
omnes insulæ gentium.
</vers>
    <vers num="12"> « Sed et vos,
Æthiopes,
interfecti gladio meo eritis ».
</vers>
    <vers num="13"> Et extendet manum suam super
aquilonem
et perdet Assyriam;
et ponet Nineven in solitudinem
et in aridam, quasi desertum.
</vers>
    <vers num="14"> Et accubabunt in medio eius
greges,
omne genus animalium.
Et onocrotalus et ulula
in capitellis eius morabuntur;
vox cantat in fenestra,
corvus in limine,
quoniam tabulatum cedrinum sublatum est.
</vers>
    <vers num="15"> Hæc est civitas exsultans,
habitans in confidentia,
quæ dicebat in corde suo:
« Ego sum, et extra me non est alia
amplius! ».
Quomodo facta est in desertum,
cubile bestiæ?
Omnis, qui transit per eam,
sibilabit et movebit manum suam.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Væ, provocatrix et inquinata,
civitas violenta!
</vers>
    <vers num="2"> Non audivit vocem,
non suscepit disciplinam;
in Domino non est confisa,
ad Deum suum non appropiavit.
</vers>
    <vers num="3"> Principes eius in medio eius
leones rugientes;
iudices eius lupi deserti,
ossa non relinquunt in mane.
</vers>
    <vers num="4"> Prophetæ eius vaniloqui,
viri fallaces;
sacerdotes eius polluerunt sanctum, iniuste egerunt contra
legem.
</vers>
    <vers num="5"> Dominus iustus in medio eius
non faciet iniquitatem;
mane, mane iudicium suum dabit, sicut lucem, quæ non deficit;
nescivit autem iniquus confusionem.
</vers>
    <vers num="6"> « Disperdidi gentes,
dissipati sunt anguli earum;
desertas feci vias eorum,
dum non est qui transeat;
desolatæ sunt civitates eorum,
non remanente viro nec ullo habitatore.
</vers>
    <vers num="7"> Dixi: Nunc timebis me,
suscipies disciplinam!
Et non evanescent ab oculis eius omnia, in quibus visitavi eam.
Verumtamen acceleraverunt corrumpere
omnes actiones suas.
</vers>
    <vers num="8"> Quapropter exspecta me,
dicit Dominus,
in die qua surgam ut testis;
quia iudicium meum, ut congregem gentes
et colligam regna,
ut effundam super eas indignationem meam,
omnem iram furoris mei;
in igne enim zeli mei
devorabitur omnis terra.
</vers>
    <vers num="9"> Quia tunc reddam populis
labium purum,
ut invocent omnes in nomine Domini
et serviant ei umero uno.
</vers>
    <vers num="10"> Ultra flumina Æthiopiæ,
inde supplices mei,
filii dispersorum meorum
deferent munus mihi.
</vers>
    <vers num="11"> In die illa non confunderis
super cunctis actionibus tuis,
quibus prævaricata es in me;
quia tunc auferam de medio tui
magniloquos superbos tuos,
et non adicies exaltari amplius
in monte sancto meo.
</vers>
    <vers num="12"> Et derelinquam in medio tui
populum pauperem et egenum ».
Et sperabunt in nomine Domini
reliquiæ Israel.
</vers>
    <vers num="13"> Non facient iniquitatem
nec loquentur mendacium;
et non invenietur in ore eorum
lingua dolosa,
quoniam ipsi pascentur et accubabunt,
et non erit qui exterreat.
</vers>
    <vers num="14"> Lauda, filia Sion;
iubilate, Israel!
Lætare et exsulta in omni corde,
filia Ierusalem!
</vers>
    <vers num="15"> Abstulit Dominus iudicium tuum,
avertit inimicos tuos;
rex Israel, Dominus, in medio tui,
non timebis malum ultra.
</vers>
    <vers num="16"> In die illa dicetur Ierusalem:
« Noli timere, Sion;
ne dissolvantur manus tuæ!
</vers>
    <vers num="17"> Dominus Deus tuus in medio tui,
fortis ipse salvabit;
gaudebit super te in lætitia,
commotus in dilectione sua;
exsultabit super te in laude
</vers>
    <vers num="18"> sicut in die
conventus ».
« Auferam a te calamitatem,
ut non ultra habeas super ea opprobrium.
</vers>
    <vers num="19"> Ecce ego interficiam
omnes, qui afflixerunt te
in tempore illo;
et salvabo claudicantem
et eam, quæ eiecta fuerat, congregabo;
et ponam eos in laudem et in nomen in omni terra confusionis
eorum,
</vers>
    <vers num="20"> in tempore illo, quo adducam
vos,
et in tempore, quo congregabo vos. Dabo enim vos in nomen et in
laudem
omnibus populis terræ,
cum convertero sortem vestram
coram oculis vestris »,
dicit Dominus.</vers>
  </cap>
</romanliturgy>
