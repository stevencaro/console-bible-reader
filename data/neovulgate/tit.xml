<?xml version="1.0" encoding="utf-8"?>
<romanliturgy lingua="la" elibro="tit">
  <titulum>Epistula ad Titum</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus servus Dei, apostolus autem
Iesu Christi secundum fidem electorum Dei et agnitionem veritatis,
quæ secundum pietatem est
</vers>
    <vers num="2"> in spem vitæ æternæ, quam
promisit, qui non mentitur, Deus ante tempora sæcularia;
</vers>
    <vers num="3"> manifestavit autem temporibus suis
verbum suum in prædicatione, quæ credita est mihi secundum
præceptum salvatoris nostri Dei,
</vers>
    <vers num="4"> Tito germano filio secundum communem
fidem: gratia et pax a Deo Patre et Christo Iesu salvatore
nostro.
</vers>
    <vers num="5"> Huius rei gratia reliqui te Cretæ,
ut ea, quæ desunt, corrigas et constituas per civitates
presbyteros, sicut ego tibi disposui,
</vers>
    <vers num="6"> si quis sine crimine est, unius
uxoris vir, filios habens fideles, non in accusatione luxuriæ aut
non subiectos.
</vers>
    <vers num="7"> Oportet enim episcopum sine crimine
esse sicut Dei dispensatorem, non superbum, non iracundum, non
vinolentum, non percussorem, non turpis lucri cupidum,
</vers>
    <vers num="8"> sed hospitalem, benignum, sobrium,
iustum, sanctum, continentem,
</vers>
    <vers num="9"> amplectentem eum, qui secundum
doctrinam est, fidelem sermonem, ut potens sit et exhortari in
doctrina sana et eos, qui contradicunt, arguere.
</vers>
    <vers num="10"> Sunt enim multi et non subiecti,
vaniloqui et seductores, maxime qui de circumcisione sunt,
</vers>
    <vers num="11"> quibus oportet silentium imponere,
quia universas domos subvertunt docentes, quæ non oportet, turpis
lucri gratia.
</vers>
    <vers num="12"> Dixit quidam ex illis, proprius
ipsorum propheta: « Cretenses semper mendaces, malæ
bestiæ, ventres pigri ».
</vers>
    <vers num="13"> Testimonium hoc verum est. Quam ob
causam increpa illos dure, ut sani sint in fide,
</vers>
    <vers num="14"> non intendentes Iudaicis fabulis et
mandatis hominum aversantium veritatem.
</vers>
    <vers num="15"> Omnia munda mundis; coinquinatis
autem et infidelibus nihil mundum, sed inquinatæ sunt eorum et
mens et conscientia.
</vers>
    <vers num="16"> Confitentur se nosse Deum, factis
autem negant, cum sunt abominati et inobœdientes et ad omne opus
bonum reprobi.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Tu autem loquere, quæ decent
sanam doctrinam.
</vers>
    <vers num="2"> Senes, ut sobrii sint, pudici,
prudentes, sani fide, dilectione, patientia.
</vers>
    <vers num="3"> Anus similiter in habitu sanctæ, non
criminatrices, non vino multo deditæ, bene docentes,
</vers>
    <vers num="4"> ut prudentiam doceant adulescentulas,
ut viros suos ament, filios diligant,
</vers>
    <vers num="5"> prudentes sint, castæ, domus curam
habentes, benignæ, subditæ suis viris, ut non blasphemetur verbum
Dei.
</vers>
    <vers num="6"> Iuvenes similiter hortare, ut sobrii
sint.
</vers>
    <vers num="7"> In omnibus teipsum præbens exemplum
bonorum operum, in doctrina integritatem, gravitatem,
</vers>
    <vers num="8"> in verbo sano irreprehensibilem, ut
is, qui ex adverso est, vereatur, nihil habens malum dicere de
nobis.
</vers>
    <vers num="9"> Servos dominis suis subditos esse in
omnibus, placentes esse, non contradicentes,
</vers>
    <vers num="10"> non fraudantes, sed omnem fidem
bonam ostendentes, ut doctrinam salutaris nostri Dei ornent in
omnibus.
</vers>
    <vers num="11"> Apparuit enim gratia Dei salutaris
omnibus hominibus
</vers>
    <vers num="12"> erudiens nos, ut abnegantes
impietatem et sæcularia desideria sobrie et iuste et pie vivamus
in hoc sæculo,
</vers>
    <vers num="13"> exspectantes beatam spem et adventum
gloriæ magni Dei et salvatoris nostri Iesu Christi;
</vers>
    <vers num="14"> qui dedit semetipsum pro nobis, ut
nos redimeret ab omni iniquitate et mundaret sibi populum
peculiarem, sectatorem bonorum operum.
</vers>
    <vers num="15"> Hæc loquere et exhortare et argue
cum omni imperio. Nemo te contemnat!</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Admone illos principibus, potestatibus subditos esse, 
dicto obœdire, ad omne opus bonum paratos esse,
</vers>
    <vers num="2"> neminem blasphemare, non litigiosos
esse, modestos, omnem ostendentes mansuetudinem ad omnes
homines.
</vers>
    <vers num="3"> Eramus enim et nos aliquando
insipientes, inobœdientes, errantes, servientes concupiscentiis et
voluptatibus variis, in malitia et invidia agentes, odibiles,
odientes invicem.
</vers>
    <vers num="4"> Cum autem benignitas et humanitas
apparuit salvatoris nostri Dei,
</vers>
    <vers num="5"> non ex operibus iustitiæ, quæ
fecimus nos, sed secundum suam misericordiam salvos nos fecit per
lavacrum regenerationis et renovationis Spiritus Sancti,
</vers>
    <vers num="6"> quem effudit super nos abunde per
Iesum Christum salvatorem nostrum,
</vers>
    <vers num="7"> ut iustificati gratia ipsius heredes
simus secundum spem vitæ æternæ.
</vers>
    <vers num="8"> Fidelis sermo, et volo te de his
confirmare, ut curent bonis operibus præesse, qui crediderunt Deo.
Hæc sunt bona et utilia hominibus;
</vers>
    <vers num="9"> stultas autem quæstiones et
genealogias et contentiones et pugnas circa legem devita, sunt enim
inutiles et vanæ.
</vers>
    <vers num="10"> Hæreticum hominem post unam et
secundam correptionem devita,
</vers>
    <vers num="11"> sciens quia subversus est, qui
eiusmodi est, et delinquit, proprio iudicio condemnatus.
</vers>
    <vers num="12"> Cum misero ad te Artemam aut
Tychicum, festina ad me venire Nicopolim; ibi enim statui
hiemare.
</vers>
    <vers num="13"> Zenam legis peritum et Apollo
sollicite instrue, ut nihil illis desit.
</vers>
    <vers num="14"> Discant autem et nostri bonis
operibus præesse ad usus necessarios, ut non sint infructuosi.
</vers>
    <vers num="15"> Salutant te, qui mecum sunt, omnes.
Saluta, qui nos amant in fide.
Gratia cum omnibus vobis.
 </vers>
  </cap>
</romanliturgy>
