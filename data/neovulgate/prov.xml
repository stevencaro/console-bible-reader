<?xml version="1.0" encoding="utf-8"?>
<romanliturgy lingua="la" elibro="prov">
  <titulum>Liber Proverbiorum</titulum>
  <subtitulum>Capitulum 1</subtitulum>
  <cap num="1">
    <vers num="1"> Parabolæ Salomonis filii David
regis Israel
</vers>
    <vers num="2"> ad sciendam sapientiam et
disciplinam,
ad intellegenda verba prudentiæ;
</vers>
    <vers num="3"> ad suscipiendam eruditionem
doctrinæ,
iustitiam et iudicium et æquitatem,
</vers>
    <vers num="4"> ut detur parvulis astutia,
adulescenti scientia et recogitatio.
</vers>
    <vers num="5"> Audiat sapiens et addet
doctrinam,
et intellegens dispositiones possidebit:
</vers>
    <vers num="6"> animadvertet parabolam et
allegoriam,
verba sapientium et ænigmata eorum.
</vers>
    <vers num="7"> Timor Domini principium
scientiæ.
Sapientiam atque doctrinam stulti despiciunt.
</vers>
    <vers num="8"> Audi, fili mi, disciplinam patris
tui
et ne reicias legem matris tuæ,
</vers>
    <vers num="9"> quia diadema gratiæ sunt capiti
tuo,
et torques collo tuo.
</vers>
    <vers num="10"> Fili mi, si te lactaverint
peccatores,
ne acquiescas eis.
</vers>
    <vers num="11"> Si dixerint: « Veni
nobiscum, insidiemur sanguini,
abscondamus tendiculas contra insontem frustra;
</vers>
    <vers num="12"> deglutiamus eos sicut infernus
viventes
et integros quasi descendentes in lacum:
</vers>
    <vers num="13"> omnem pretiosam substantiam
reperiemus,
implebimus domos nostras spoliis;
</vers>
    <vers num="14"> sortem mitte nobiscum,
marsupium unum sit omnium nostrum »;
</vers>
    <vers num="15"> fili mi, ne ambules cum eis,
prohibe pedem tuum a semitis eorum.
</vers>
    <vers num="16"> Pedes enim illorum ad malum
currunt
et festinant, ut effundant sanguinem.
</vers>
    <vers num="17"> Frustra autem iacitur rete ante
oculos pinnatorum.
</vers>
    <vers num="18"> Ipsique contra sanguinem suum
insidiantur
et moliuntur fraudes contra animas suas.
</vers>
    <vers num="19"> Sic semitæ omnis ad rapinam
intenti:
animam ipsius possidentis rapiunt.
</vers>
    <vers num="20"> Sapientia foris prædicat,
in plateis dat vocem suam,
</vers>
    <vers num="21"> in capite viarum frequentium
clamitat,
in foribus portarum urbis profert verba sua:
</vers>
    <vers num="22"> « Usquequo, parvuli,
diligitis infantiam,
et derisores sibi derisionem cupient,
et imprudentes odibunt scientiam?
</vers>
    <vers num="23"> Convertimini ad correptionem
meam;
en proferam vobis spiritum meum
et ostendam vobis verba mea.
</vers>
    <vers num="24"> Quia vocavi, et renuistis,
extendi manum meam, et non fuit qui aspiceret;
</vers>
    <vers num="25"> despexistis omne consilium meum
et increpationes meas neglexistis.
</vers>
    <vers num="26"> Ego quoque in interitu vestro
ridebo
et subsannabo, cum terror vobis advenerit,
</vers>
    <vers num="27"> cum irruerit ut procella terror,
et interitus quasi tempestas ingruerit,
quando venerit super vos tribulatio et angustia ».
</vers>
    <vers num="28"> Tunc invocabunt me, et non
exaudiam,
instanter quærent me et non invenient me,
</vers>
    <vers num="29"> eo quod exosam habuerint
disciplinam
et timorem Domini non elegerint
</vers>
    <vers num="30"> nec acquieverint consilio meo
et despexerint universam correptionem meam.
</vers>
    <vers num="31"> Comedent igitur fructus viæ
suæ
suisque consiliis saturabuntur.
</vers>
    <vers num="32"> Aversio parvulorum interficiet
eos,
et securitas stultorum perdet illos.
</vers>
    <vers num="33"> Qui autem me audierit, absque
terrore requiescet
et tranquillus erit timore malorum sublato.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Fili mi, si susceperis sermones
meos
et mandata mea absconderis penes te,
</vers>
    <vers num="2"> intendens ad sapientiam aurem
tuam,
inclinans cor tuum ad cognoscendam prudentiam;
</vers>
    <vers num="3"> si enim sapientiam invocaveris
et dederis vocem tuam prudentiæ,
</vers>
    <vers num="4"> si quæsieris eam quasi pecuniam
et sicut thesauros conquisieris illam,
</vers>
    <vers num="5"> tunc intelleges timorem Domini
et scientiam Dei invenies.
</vers>
    <vers num="6"> Quia Dominus dat sapientiam,
et ex ore eius scientia et prudentia.
</vers>
    <vers num="7"> Thesaurizabit rectis sollertiam
et clipeus erit gradientibus simpliciter
</vers>
    <vers num="8"> servans semitas iustitiæ
et vias sanctorum custodiens.
</vers>
    <vers num="9"> Tunc intelleges iustitiam et
iudicium
et æquitatem et omnem semitam bonam,
</vers>
    <vers num="10"> quia intrabit sapientia cor
tuum,
et scientia animæ tuæ placebit.
</vers>
    <vers num="11"> Consilium custodiet te,
et prudentia servabit te,
</vers>
    <vers num="12"> ut eruaris a via mala
et ab homine, qui perversa loquitur;
</vers>
    <vers num="13"> qui relinquunt iter rectum,
ut ambulent per vias tenebrosas;
</vers>
    <vers num="14"> qui lætantur, cum malefecerint,
et exsultant in rebus pessimis:
</vers>
    <vers num="15"> quorum viæ perversæ sunt,
et pravi gressus eorum.
</vers>
    <vers num="16"> Ut eruaris a muliere aliena
et ab extranea, quæ mollit sermones suos
</vers>
    <vers num="17"> et relinquit ducem pubertatis
suæ
et pacti Dei sui oblita est.
</vers>
    <vers num="18"> Inclinata est enim ad mortem domus
eius,
et ad inferos semitæ ipsius;
</vers>
    <vers num="19"> omnes, qui ingrediuntur ad eam, non
revertentur
nec apprehendent semitas vitæ.
</vers>
    <vers num="20"> Ut ambules in via bonorum
et calles iustorum custodias:
</vers>
    <vers num="21"> qui enim recti sunt, habitabunt in
terra,
et simplices permanebunt in ea;
</vers>
    <vers num="22"> impii vero de terra perdentur,
et, qui inique agunt, auferentur ex ea.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> Fili mi, ne obliviscaris legis
meæ,
et præcepta mea cor tuum custodiat;
</vers>
    <vers num="2"> longitudinem enim dierum et annos
vitæ
et pacem apponent tibi.
</vers>
    <vers num="3"> Misericordia et veritas te non
deserant;
circumda eas gutturi tuo
et describe in tabulis cordis tui,
</vers>
    <vers num="4"> et invenies gratiam et successum
bonum
coram Deo et hominibus.
</vers>
    <vers num="5"> Habe fiduciam in Domino ex toto corde
tuo
et ne innitaris prudentiæ tuæ.
</vers>
    <vers num="6"> In omnibus viis tuis cogita
illum,
et ipse diriget gressus tuos.
</vers>
    <vers num="7"> Ne sis sapiens apud temetipsum;
time Dominum et recede a malo.
</vers>
    <vers num="8"> Sanitas quippe erit umbilico tuo,
et irrigatio ossibus tuis.
</vers>
    <vers num="9"> Honora Dominum de tua substantia
et de primitiis omnium frugum tuarum,
</vers>
    <vers num="10"> et implebuntur horrea tua
frumento,
et vino torcularia tua redundabunt.
</vers>
    <vers num="11"> Disciplinam Domini, fili mi, ne
abicias
nec asperneris, cum ab eo corriperis:
</vers>
    <vers num="12"> quem enim diligit, Dominus
corripit
et quasi pater in filio complacet sibi.
</vers>
    <vers num="13"> Beatus homo, qui invenit
sapientiam
et qui affluit prudentia:
</vers>
    <vers num="14"> melior est acquisitio eius
negotiatione argenti,
et auro primo fructus eius.
</vers>
    <vers num="15"> Pretiosior est cunctis gemmis,
et omnia pretiosa tua huic non valent comparari;
</vers>
    <vers num="16"> longitudo dierum in dextera
eius,
et in sinistra illius divitiæ et gloria.
</vers>
    <vers num="17"> Viæ eius viæ pulchræ,
et omnes semitæ illius pacificæ.
</vers>
    <vers num="18"> Lignum vitæ est his, qui
apprehenderint eam;
et, qui tenuerit eam, beatus.
</vers>
    <vers num="19"> Dominus sapientia fundavit
terram,
stabilivit cælos prudentia;
</vers>
    <vers num="20"> sapientia illius eruperunt
abyssi,
et nubes rorem stillant.
</vers>
    <vers num="21"> Fili mi, ne effluant hæc ab oculis
tuis;
custodi prudentiam atque consilium,
</vers>
    <vers num="22"> et erit vita animæ tuæ,
et gratia collo tuo;
</vers>
    <vers num="23"> tunc ambulabis fiducialiter in via
tua,
et pes tuus non impinget.
</vers>
    <vers num="24"> Si dormieris, non timebis;
quiesces, et suavis erit somnus tuus.
</vers>
    <vers num="25"> Ne paveas repentino terrore
et irruentem tibi turbinem impiorum, cum venerit.
</vers>
    <vers num="26"> Dominus enim erit in latere tuo
et custodiet pedem tuum, ne capiaris.
</vers>
    <vers num="27"> Noli prohibere beneficium ab eo, cui
debetur,
si in potestate manus tuæ est, ut facias.
</vers>
    <vers num="28"> Ne dicas amico tuo:
« Vade et revertere,
cras dabo tibi », cum statim possis dare.
</vers>
    <vers num="29"> Ne moliaris amico tuo malum,
cum ille apud te sedeat cum fiducia.
</vers>
    <vers num="30"> Ne contendas adversus hominem
frustra,
cum ipse tibi nihil mali fecerit.
</vers>
    <vers num="31"> Ne æmuleris hominem iniustum
nec imiteris omnes vias eius,
</vers>
    <vers num="32"> quia abominatio Domini est omnis
pravus,
et cum simplicibus societas eius.
</vers>
    <vers num="33"> Maledictio a Domino in domo
impii,
habitacula autem iustorum benedicentur.
</vers>
    <vers num="34"> Ipse deludet illusores
et mansuetis dabit gratiam;
</vers>
    <vers num="35"> gloriam sapientes possidebunt,
stultorum exaltatio ignominia.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Audite, filii, disciplinam
patris
et attendite, ut sciatis prudentiam;
</vers>
    <vers num="2"> quoniam doctrinam bonam tribuam
vobis,
legem meam ne derelinquatis.
</vers>
    <vers num="3"> Nam et ego filius fui patris mei,
tenellus et unigenitus coram matre mea;
</vers>
    <vers num="4"> et docebat me atque dicebat:
« Suscipiat verba mea cor tuum,
custodi præcepta mea et vives.
</vers>
    <vers num="5"> Posside sapientiam, posside
prudentiam,
ne obliviscaris neque declines a verbis oris mei.
</vers>
    <vers num="6"> Ne dimittas eam, et custodiet te,
dilige eam, et servabit te.
</vers>
    <vers num="7"> Principium sapientiæ: posside
sapientiam
et in omni possessione tua acquire prudentiam.
</vers>
    <vers num="8"> Arripe illam, et exaltabit te,
glorificaberis ab ea, cum eam fueris amplexatus.
</vers>
    <vers num="9"> Dabit capiti tuo diadema gratiæ,
et corona inclita proteget te ».
</vers>
    <vers num="10"> Audi, fili mi, et suscipe verba
mea,
ut multiplicentur tibi anni vitæ.
</vers>
    <vers num="11"> Viam sapientiæ monstravi tibi;
duxi te per semitas æquitatis,
</vers>
    <vers num="12"> quas cum ingressus fueris, non
arctabuntur gressus tui,
et currens non habebis offendiculum.
</vers>
    <vers num="13"> Tene disciplinam nec laxes;
custodi illam, quia ipsa est vita tua.
</vers>
    <vers num="14"> Ne ingrediaris in semitas
impiorum
nec procedas in malorum via.
</vers>
    <vers num="15"> Fuge ab ea nec transeas per
illam;
declina et desere eam.
</vers>
    <vers num="16"> Non enim dormiunt, nisi
malefecerint,
et rapitur somnus ab eis, nisi supplantaverint.
</vers>
    <vers num="17"> Comedunt enim panem impietatis
et vinum iniquitatis bibunt.
</vers>
    <vers num="18"> Iustorum autem semita quasi lux
splendens
procedit et crescit usque ad perfectam diem.
</vers>
    <vers num="19"> Via impiorum tenebrosa;
nesciunt, ubi corruant.
</vers>
    <vers num="20"> Fili mi, ausculta sermones meos
et ad eloquia mea inclina aurem tuam;
</vers>
    <vers num="21"> ne recedant ab oculis tuis,
custodi ea in medio cordis tui:
</vers>
    <vers num="22"> vita enim sunt invenientibus ea,
et universæ carni sanitas.
</vers>
    <vers num="23"> Omni custodia serva cor tuum,
quia ex ipso vita procedit.
</vers>
    <vers num="24"> Remove a te os pravum,
et detrahentia labia sint procul a te.
</vers>
    <vers num="25"> Oculi tui recta videant,
et palpebræ tuæ dirigantur coram te.
</vers>
    <vers num="26"> Observa semitam pedum tuorum,
et omnes viæ tuæ stabilientur.
</vers>
    <vers num="27"> Ne declines ad dexteram neque ad
sinistram,
averte pedem tuum a malo.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Fili mi, attende ad sapientiam
meam,
et prudentiæ meæ inclina aurem tuam,
</vers>
    <vers num="2"> ut custodias cogitationes,
et disciplinam labia tua conservent.
</vers>
    <vers num="3"> Favum enim stillant labia
meretricis,
et nitidius oleo guttur eius;
</vers>
    <vers num="4"> novissima autem illius amara quasi
absinthium
et acuta quasi gladius biceps.
</vers>
    <vers num="5"> Pedes eius descendunt in mortem,
et ad inferos gressus illius tendunt;
</vers>
    <vers num="6"> cum non observet semitam vitæ,
vagi sunt gressus eius, et ipsa nescit.
</vers>
    <vers num="7"> Nunc ergo, fili mi, audi me
et ne recedas a verbis oris mei.
</vers>
    <vers num="8"> Longe fac ab ea viam tuam
et ne appropinques foribus domus eius.
</vers>
    <vers num="9"> Ne des alienis honorem tuum
et annos tuos crudeli,
</vers>
    <vers num="10"> ne forte impleantur extranei viribus
tuis,
et labores tui sint in domo aliena,
</vers>
    <vers num="11"> et gemas in novissimis,
quando consumpseris carnes tuas et corpus tuum
</vers>
    <vers num="12"> et dicas: « Cur
detestatus sum disciplinam,
et increpationes renuit cor meum,
</vers>
    <vers num="13"> nec audivi vocem docentium me
et magistris non inclinavi aurem meam?
</vers>
    <vers num="14"> Pæne fui in omni malo,
in medio ecclesiæ et synagogæ ».
</vers>
    <vers num="15"> Bibe aquam de cisterna tua
et fluenta putei tui,
</vers>
    <vers num="16"> ne deriventur fontes tui foras,
et in plateis rivi aquarum;
</vers>
    <vers num="17"> habeto eas solus,
nec sint alieni participes tui.
</vers>
    <vers num="18"> Sit vena tua benedicta,
et lætare cum muliere adulescentiæ tuæ;
</vers>
    <vers num="19"> cerva carissima et gratissimus
hinnulus,
blanditiæ eius inebrient te in omni tempore,
in amore eius delectare iugiter.
</vers>
    <vers num="20"> Quare seduceris, fili mi, ab
aliena
et foveris in sinu extraneæ?
</vers>
    <vers num="21"> Quoniam ante Dominum viæ
hominis,
et omnes gressus eius considerat.
</vers>
    <vers num="22"> Iniquitates suæ capient impium,
et funibus peccatorum suorum constringetur.
</vers>
    <vers num="23"> Ipse morietur, quia non habuit
disciplinam,
et in multitudine stultitiæ suæ decipietur.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Fili mi, si spoponderis pro amico
tuo,
defixisti apud extraneum manum tuam;
</vers>
    <vers num="2"> illaqueatus es verbis oris tui
et captus propriis sermonibus.
</vers>
    <vers num="3"> Fac ergo, quod dico, fili mi, et
temetipsum libera,
quia incidisti in manum proximi tui;
discurre, prosternere, insta amico tuo.
</vers>
    <vers num="4"> Ne dederis somnum oculis tuis
nec palpebris tuis dormitationem.
</vers>
    <vers num="5"> Eruere quasi dammula de rete,
et quasi avis de manu aucupis.
</vers>
    <vers num="6"> Vade ad formicam, o piger,
et considera vias eius et disce sapientiam.
</vers>
    <vers num="7"> Quæ, cum non habeat ducem
nec præceptorem nec principem,
</vers>
    <vers num="8"> parat in æstate cibum sibi
et congregat in messe, quod comedat.
</vers>
    <vers num="9"> Usquequo, piger, dormies?
Quando consurges e somno tuo?
</vers>
    <vers num="10"> Paululum dormis, paululum
dormitas,
paululum conseres manus, ut dormias;
</vers>
    <vers num="11"> et veniet tibi quasi viator
egestas,
et pauperies quasi vir armatus.
</vers>
    <vers num="12"> Homo iniquus, vir inutilis,
graditur ore perverso;
</vers>
    <vers num="13"> annuit oculis, terit pede,
digito loquitur.
</vers>
    <vers num="14"> Prava in corde suo machinatur,
malum in omni tempore, iurgia seminat.
</vers>
    <vers num="15"> Ideo extemplo veniet perditio
sua,
et subito conteretur nec habebit medicinam.
</vers>
    <vers num="16"> Sex sunt, quæ odit Dominus,
et septem detestatur anima eius:
</vers>
    <vers num="17"> oculos sublimes, linguam
mendacem,
manus effundentes innoxium sanguinem,
</vers>
    <vers num="18"> cor machinans cogitationes
pravas,
pedes veloces ad currendum in malum,
</vers>
    <vers num="19"> proferentem mendacia, testem
fallacem
et eum, qui seminat inter fratres discordias.
</vers>
    <vers num="20"> Conserva, fili mi, præcepta patris
tui
et ne reicias legem matris tuæ;
</vers>
    <vers num="21"> liga ea in corde tuo iugiter
et circumda gutturi tuo.
</vers>
    <vers num="22"> Cum ambulaveris, dirigent te,
cum dormieris, custodient te
et, cum evigilaveris, colloquentur tecum.
</vers>
    <vers num="23"> Quia mandatum lucerna est, et lex
lux,
et via vitæ increpatio disciplinæ,
</vers>
    <vers num="24"> ut custodiant te a muliere mala
et a blanda lingua extraneæ;
</vers>
    <vers num="25"> non concupiscat pulchritudinem eius
cor tuum,
nec capiaris nutibus illius:
</vers>
    <vers num="26"> pretium enim scorti vix est torta
panis,
mulier autem viri pretiosam animam capit.
</vers>
    <vers num="27"> Numquid potest homo abscondere ignem
in sinu suo,
et vestimenta illius non ardebunt?
</vers>
    <vers num="28"> Aut ambulare super prunas,
et non comburentur plantæ eius?
</vers>
    <vers num="29"> Sic qui ingreditur ad mulierem
proximi sui;
non erit mundus, quicumque tetigerit eam.
</vers>
    <vers num="30"> Non contemptui erit fur, cum furatus
fuerit,
ut esurientem impleat animam.
</vers>
    <vers num="31"> Deprehensus quoque reddet
septuplum
et omnem substantiam domus suæ tradet.
</vers>
    <vers num="32"> Qui autem adulter est cum muliere,
vecors est;
perdet animam suam, qui hoc fecerit.
</vers>
    <vers num="33"> Plagam et ignominiam congregat
sibi,
et opprobrium illius non delebitur.
</vers>
    <vers num="34"> Quia zelus est furor viri,
et non parcet in die vindictæ
</vers>
    <vers num="35"> nec accipiet personam tuam in
piaculum
nec suscipiet dona plurima.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Fili mi, custodi sermones meos
et præcepta mea reconde tibi.
</vers>
    <vers num="2"> Serva mandata mea et vives,
et legem meam quasi pupillam oculi tui.
</vers>
    <vers num="3"> Liga ea in digitis tuis,
scribe illa in tabulis cordis tui.
</vers>
    <vers num="4"> Dic sapientiæ: « Soror
mea es »
et prudentiam voca Amicam,
</vers>
    <vers num="5"> ut custodiat te a muliere
extranea
et ab aliena, quæ verba sua dulcia facit.
</vers>
    <vers num="6"> De fenestra enim domus meæ
per cancellos prospexi
</vers>
    <vers num="7"> et video inter parvulos;
considero inter filios vecordem iuvenem,
</vers>
    <vers num="8"> qui transit per plateam iuxta
angulum
et prope viam domus illius graditur
</vers>
    <vers num="9"> in obscuro advesperascente die,
in mediis tenebris et caligine.
</vers>
    <vers num="10"> Et ecce, occurrit illi mulier ornatu
meretricio,
cauta corde, garrula et rebellans,
</vers>
    <vers num="11"> quietis impatiens
nec valens in domo consistere pedibus suis:
</vers>
    <vers num="12"> nunc foris, nunc in plateis
et iuxta angulos insidians.
</vers>
    <vers num="13"> Apprehensumque deosculatur
iuvenem
et procaci vultu blanditur dicens:
</vers>
    <vers num="14"> « Victimas pro salute
vovi,
hodie reddidi vota mea;
</vers>
    <vers num="15"> idcirco egressa sum in occursum
tuum
desiderans te videre et repperi.
</vers>
    <vers num="16"> Stragulatis vestibus lectulum meum
stravi,
linteis pictis ex Ægypto;
</vers>
    <vers num="17"> aspersi cubile meum myrrha
et aloe et cinnamomo.
</vers>
    <vers num="18"> Veni, inebriemur voluptatibus,
usque mane fruamur amoribus.
</vers>
    <vers num="19"> Non est enim vir in domo sua;
abiit via longissima,
</vers>
    <vers num="20"> sacculum pecuniæ secum tulit,
in die plenæ lunæ reversurus est in domum suam ».
</vers>
    <vers num="21"> Irretivit eum multis sermonibus
et blanditiis labiorum protraxit illum.
</vers>
    <vers num="22"> Stultus eam sequitur quasi bos
ductus ad victimam,
sicut irretitur vinculo cervus,
</vers>
    <vers num="23"> donec transfigat sagitta iecur
eius;
velut si avis festinet ad laqueum
et nescit quod de periculo animæ illius agitur.
</vers>
    <vers num="24"> Nunc ergo, fili mi, audi me
et attende verbis oris mei.
</vers>
    <vers num="25"> Ne abstrahatur in viis illius mens
tua,
neque decipiaris semitis eius.
</vers>
    <vers num="26"> Multos enim vulneratos deiecit,
et fortissimi quique interfecti sunt ab ea:
</vers>
    <vers num="27"> viæ inferi domus eius
penetrantes in interiora mortis.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Numquid non sapientia
clamitat,
et prudentia dat vocem suam?
</vers>
    <vers num="2"> In summis verticibus
supra viam in mediis semitis stans,
</vers>
    <vers num="3"> iuxta portas ad introitum
civitatis,
in ipsis foribus conclamat:
</vers>
    <vers num="4"> « O viri, ad vos
clamito,
et vox mea ad filios hominum.
</vers>
    <vers num="5"> Intellegite, parvuli, astutiam;
et insipientes, animadvertite.
</vers>
    <vers num="6"> Audite, quoniam de rebus magnis
locutura sum,
et aperientur labia mea, ut recta prædicent.
</vers>
    <vers num="7"> Veritatem meditabitur guttur
meum,
et labia mea detestabuntur impium.
</vers>
    <vers num="8"> Iusti sunt omnes sermones oris
mei,
non est in eis pravum quid neque perversum;
</vers>
    <vers num="9"> omnes recti sunt intellegentibus
et æqui invenientibus scientiam.
</vers>
    <vers num="10"> Accipite disciplinam meam et non
pecuniam,
doctrinam magis quam aurum electum.
</vers>
    <vers num="11"> Melior est enim sapientia
gemmis,
et omne desiderabile ei non potest comparari ».
</vers>
    <vers num="12"> Ego sapientia habito cum
prudentia
et artem excogitandi invenio.
</vers>
    <vers num="13"> Timor Domini odisse malum;
arrogantiam et superbiam et viam pravam
et os bilingue detestor.
</vers>
    <vers num="14"> Meum est consilium et prudentia,
mea est intellegentia, mea est fortitudo.
</vers>
    <vers num="15"> Per me reges regnant,
et principes iusta decernunt;
</vers>
    <vers num="16"> per me duces imperant,
et potentes decernunt iustitiam.
</vers>
    <vers num="17"> Ego diligentes me diligo;
et, qui mane vigilant ad me, invenient me.
</vers>
    <vers num="18"> Mecum sunt divitiæ et gloria,
opes superbæ et iustitia.
</vers>
    <vers num="19"> Melior est enim fructus meus auro et
obryzo,
et genimina mea argento electo.
</vers>
    <vers num="20"> In viis iustitiæ ambulo,
in medio semitarum iudicii,
</vers>
    <vers num="21"> ut ditem diligentes me
et thesauros eorum repleam.
</vers>
    <vers num="22"> Dominus possedit me in initio viarum
suarum,
antequam quidquam faceret a principio;
</vers>
    <vers num="23"> ab æterno ordinata sum
et ex antiquis, antequam terra fieret.
</vers>
    <vers num="24"> Nondum erant abyssi, et ego iam
concepta eram,
necdum fontes graves aquis,
</vers>
    <vers num="25"> priusquam montes demergerentur,
ante colles ego parturiebar.
</vers>
    <vers num="26"> Adhuc terram non fecerat et
campos
et initium glebæ orbis terræ.
</vers>
    <vers num="27"> Quando præparabat cælos,
aderam,
quando certa lege et gyro vallabat abyssos,
</vers>
    <vers num="28"> quando nubes firmabat sursum,
et prævaluerunt fontes abyssi,
</vers>
    <vers num="29"> quando circumdabat mari terminum
suum
et aquis, ne transirent fines suos,
quando iecit fundamenta terræ,
</vers>
    <vers num="30"> cum eo eram ut artifex:
delectatio eius per singulos dies,
ludens coram eo omni tempore,
</vers>
    <vers num="31"> ludens in orbe terrarum,
et deliciæ meæ esse cum filiis hominum.
</vers>
    <vers num="32"> Nunc ergo, filii, audite me:
beati, qui custodiunt vias meas;
</vers>
    <vers num="33"> audite disciplinam et estote
sapientes
et nolite abicere eam.
</vers>
    <vers num="34"> Beatus homo, qui audit me
et qui vigilat ad fores meas cotidie
et observat ad postes ostii mei.
</vers>
    <vers num="35"> Qui me invenerit, inveniet vitam
et hauriet delicias a Domino.
</vers>
    <vers num="36"> Qui autem in me peccaverit, lædet
animam suam:
omnes, qui me oderunt, diligunt mortem.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Sapientia ædificavit sibi
domum,
excidit columnas septem;
</vers>
    <vers num="2"> immolavit victimas suas, miscuit
vinum
et proposuit mensam suam.
</vers>
    <vers num="3"> Misit ancillas suas, ut vocarent
ad arcem et ad excelsa civitatis:
</vers>
    <vers num="4"> « Si quis est parvulus,
veniat ad me ».
Et vecordi locuta est:
</vers>
    <vers num="5"> « Venite, comedite panem
meum
et bibite vinum, quod miscui vobis;
</vers>
    <vers num="6"> relinquite infantiam et vivite
et ambulate per vias prudentiæ ».
</vers>
    <vers num="7"> Qui erudit derisorem, ipse iniuriam
sibi facit;
et, qui arguit impium, sibi maculam generat.
</vers>
    <vers num="8"> Noli arguere derisorem, ne oderit
te;
argue sapientem, et diliget te.
</vers>
    <vers num="9"> Da sapienti, et sapientior fiet;
doce iustum, et addet doctrinam.
</vers>
    <vers num="10"> Principium sapientiæ timor
Domini,
et scientia Sancti est prudentia.
</vers>
    <vers num="11"> Per me enim multiplicabuntur dies
tui,
et addentur tibi anni vitæ.
</vers>
    <vers num="12"> Si sapiens fueris, tibimetipsi
eris;
si autem illusor, solus portabis malum.
</vers>
    <vers num="13"> Mulier stulta est clamosa,
fatua et nihil sciens;
</vers>
    <vers num="14"> sedit in foribus domus suæ
super sellam in excelsis urbis,
</vers>
    <vers num="15"> ut vocaret transeuntes per viam
et pergentes itinere suo:
</vers>
    <vers num="16"> « Qui est parvulus,
declinet ad me ».
Et vecordi locuta est:
</vers>
    <vers num="17"> « Aquæ furtivæ
dulciores sunt,
et panis in abscondito suavior ».
</vers>
    <vers num="18"> Et ignoravit quod ibi sint
umbræ,
et in profundis inferni convivæ eius.</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Parabolæ Salomonis.
Filius sapiens lætificat patrem,
filius vero stultus mæstitia est matris suæ.
</vers>
    <vers num="2"> Nil proderunt thesauri
impietatis,
iustitia vero liberabit a morte.
</vers>
    <vers num="3"> Non affliget Dominus fame animam
iusti
et cupiditatem impiorum subvertet.
</vers>
    <vers num="4"> Egestatem operata est manus
remissa,
manus autem fortium divitias parat.
</vers>
    <vers num="5"> Qui congregat in messe, filius
sapiens est;
qui autem stertit æstate, filius confusionis.
</vers>
    <vers num="6"> Benedictiones Domini super caput
iusti,
os autem impiorum operit violentiam.
</vers>
    <vers num="7"> Memoria iusti in benedictione
erit,
et nomen impiorum putrescet.
</vers>
    <vers num="8"> Sapiens corde præcepta suscipit,
et stultus labiis corruet.
</vers>
    <vers num="9"> Qui ambulat simpliciter, ambulat
confidenter;
qui autem depravat vias suas, manifestus erit.
</vers>
    <vers num="10"> Qui annuit oculo, dabit dolorem,
et stultus labiis corruet.
</vers>
    <vers num="11"> Vena vitæ os iusti,
et os impiorum operit violentiam.
</vers>
    <vers num="12"> Odium suscitat rixas,
et universa delicta operit caritas.
</vers>
    <vers num="13"> In labiis sapientis invenitur
sapientia,
et virga in dorso eius, qui indiget corde.
</vers>
    <vers num="14"> Sapientes recondunt scientiam,
os autem stulti ruinæ proximum est.
</vers>
    <vers num="15"> Substantia divitis urbs fortitudinis
eius,
ruina pauperum egestas eorum.
</vers>
    <vers num="16"> Opus iusti ad vitam,
fructus autem impii ad peccatum.
</vers>
    <vers num="17"> Graditur ad vitam, qui custodit
disciplinam;
qui autem increpationes relinquit, errat.
</vers>
    <vers num="18"> Abscondunt odium labia mendacia;
qui profert contumeliam, insipiens est.
</vers>
    <vers num="19"> In multiloquio non deerit
peccatum;
qui autem moderatur labia sua, prudentissimus est.
</vers>
    <vers num="20"> Argentum electum lingua iusti,
cor autem impiorum pro nihilo.
</vers>
    <vers num="21"> Labia iusti erudiunt plurimos;
qui autem indocti sunt, in cordis egestate morientur.
</vers>
    <vers num="22"> Benedictio Domini divites facit,
nec addet ei labor quidquam.
</vers>
    <vers num="23"> Quasi per risum stultus operatur
scelus,
sapientia autem est viro prudentiæ.
</vers>
    <vers num="24"> Quod timet impius, veniet super
eum;
desiderium suum iustis dabitur.
</vers>
    <vers num="25"> Quasi tempestas transiens non erit
impius,
iustus autem quasi fundamentum sempiternum.
</vers>
    <vers num="26"> Sicut acetum dentibus et fumus
oculis,
sic piger his, qui miserunt eum.
</vers>
    <vers num="27"> Timor Domini apponet dies,
et anni impiorum breviabuntur.
</vers>
    <vers num="28"> Exspectatio iustorum lætitia,
spes autem impiorum peribit.
</vers>
    <vers num="29"> Fortitudo simplici via Domini
et ruina his, qui operantur malum.
</vers>
    <vers num="30"> Iustus in æternum non
commovebitur,
impii autem non habitabunt super terram.
</vers>
    <vers num="31"> Os iusti germinabit sapientiam,
lingua prava abscindetur.
</vers>
    <vers num="32"> Labia iusti considerant placita,
et os impiorum perversa.</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Statera dolosa abominatio est apud
Dominum,
et pondus æquum voluntas eius.
</vers>
    <vers num="2"> Venit superbia, veniet et
contumelia;
apud humiles autem sapientia.
</vers>
    <vers num="3"> Simplicitas iustorum diriget eos,
et supplantatio perversorum vastabit illos.
</vers>
    <vers num="4"> Non proderunt divitiæ in die
ultionis,
iustitia autem liberabit a morte.
</vers>
    <vers num="5"> Iustitia simplicis diriget viam
eius,
et in impietate sua corruet impius.
</vers>
    <vers num="6"> Iustitia rectorum liberabit eos,
et in insidiis suis capientur iniqui.
</vers>
    <vers num="7"> Mortuo homine impio, nulla erit ultra
spes;
et exspectatio divitiarum peribit.
</vers>
    <vers num="8"> Iustus de angustia liberatus est,
et tradetur impius pro eo.
</vers>
    <vers num="9"> Simulator ore decipit amicum
suum,
iusti autem liberabuntur scientia.
</vers>
    <vers num="10"> In bonis iustorum exsultabit
civitas,
et in perditione impiorum erit laudatio.
</vers>
    <vers num="11"> Benedictione iustorum exaltabitur
civitas
et ore impiorum subvertetur.
</vers>
    <vers num="12"> Qui despicit amicum suum, indigens
corde est,
vir autem prudens tacebit.
</vers>
    <vers num="13"> Qui ambulat susurrans, revelat
arcana;
qui autem fidelis est animi, celat commissum.
</vers>
    <vers num="14"> Ubi non adsunt dispositiones,
populus corruet;
salus autem, ubi multa consilia.
</vers>
    <vers num="15"> Affligetur malo, qui fidem facit pro
extraneo;
qui autem odit sponsores, securus erit.
</vers>
    <vers num="16"> Mulier gratiosa inveniet
gloriam,
et robusti habebunt divitias.
</vers>
    <vers num="17"> Benefacit animæ suæ vir
misericors;
qui autem crudelis est, carnem suam affligit.
</vers>
    <vers num="18"> Impius facit opus fallax,
seminanti autem iustitiam merces fidelis.
</vers>
    <vers num="19"> Firmus in iustitia præparat
vitam,
et sectator malorum mortem.
</vers>
    <vers num="20"> Abominabile Domino cor pravum,
et voluntas eius in iis, qui simpliciter ambulant.
</vers>
    <vers num="21"> Manus in manu, non erit impunitus
malus,
semen autem iustorum salvabitur.
</vers>
    <vers num="22"> Circulus aureus in naribus suis
mulier pulchra et fatua.
</vers>
    <vers num="23"> Desiderium iustorum omne bonum
est,
præstolatio impiorum furor.
</vers>
    <vers num="24"> Alii dividunt propria et ditiores
fiunt,
alii parciores iusto semper in egestate sunt.
</vers>
    <vers num="25"> Anima, quæ benedicit,
impinguabitur;
et, qui inebriat, ipse quoque inebriatur.
</vers>
    <vers num="26"> Qui abscondit frumenta, maledicetur
in populis,
benedictio autem super caput vendentium.
</vers>
    <vers num="27"> Qui instanter quærit bonum, quærit
beneplacitum;
qui autem investigator malorum est, hæc advenient ei.
</vers>
    <vers num="28"> Qui confidit in divitiis suis,
corruet,
iusti autem quasi virens folium germinabunt.
</vers>
    <vers num="29"> Qui conturbat domum suam, possidebit
ventos;
et, qui stultus est, serviet sapienti.
</vers>
    <vers num="30"> Fructus iusti lignum vitæ;
et suscipit animas, qui sapiens est.
</vers>
    <vers num="31"> Si iustus in terra rependitur,
quanto magis impius et peccator.</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> Qui diligit disciplinam, diligit
scientiam;
qui autem odit increpationes, insipiens est.
</vers>
    <vers num="2"> Qui bonus est, hauriet gratiam a
Domino,
virum autem versutum ipse condemnabit.
</vers>
    <vers num="3"> Non roborabitur homo ex
impietate,
et radix iustorum non commovebitur.
</vers>
    <vers num="4"> Mulier diligens corona est viro
suo,
et quasi putredo in ossibus eius, quæ est inhonesta.
</vers>
    <vers num="5"> Cogitationes iustorum iudicia,
et consilia impiorum fraudulentia.
</vers>
    <vers num="6"> Verba impiorum insidiantur
sanguini,
os iustorum liberabit eos.
</vers>
    <vers num="7"> Subvertuntur impii et iam non
sunt,
domus autem iustorum permanebit.
</vers>
    <vers num="8"> Ad doctrinam suam laudabitur vir;
qui autem perversus corde est, patebit contemptui.
</vers>
    <vers num="9"> Melior est pauper, qui ministrat
sibi,
quam gloriosus et indigens pane.
</vers>
    <vers num="10"> Curat iustus iumentorum suorum
animas,
viscera autem impiorum crudelia.
</vers>
    <vers num="11"> Qui operatur terram suam, satiabitur
panibus;
qui autem sectatur vana, vecors est.
</vers>
    <vers num="12"> Desiderat impius laqueum
pessimorum,
radix autem iustorum proficiet.
</vers>
    <vers num="13"> Propter peccata labiorum irretitur
malus,
effugiet autem iustus de angustia.
</vers>
    <vers num="14"> De fructu oris sui unusquisque
replebitur bonis,
et iuxta opera manuum suarum retribuetur ei.
</vers>
    <vers num="15"> Via stulti recta in oculis eius;
qui autem sapiens est, audit consilia.
</vers>
    <vers num="16"> Fatuus statim indicat iram suam,
dissimulat autem iniuriam callidus.
</vers>
    <vers num="17"> Qui spirat veritatem, index
iustitiæ est,
testis autem mendax, fraudulentiæ.
</vers>
    <vers num="18"> Est qui temere loquitur et quasi
gladio pungit,
lingua autem sapientium sanitas est.
</vers>
    <vers num="19"> Labium veritatis firmum erit in
perpetuum,
ad momentum autem lingua mendacii.
</vers>
    <vers num="20"> Dolus in corde cogitantium mala;
qui autem pacis ineunt consilia, sequitur eos gaudium.
</vers>
    <vers num="21"> Nulla calamitas obveniet iusto,
impii autem replebuntur malo.
</vers>
    <vers num="22"> Abominatio est Domino labia
mendacia,
qui autem fideliter agunt, placent ei.
</vers>
    <vers num="23"> Homo versutus celat scientiam,
et cor insipientium provocat stultitiam.
</vers>
    <vers num="24"> Manus fortium dominabitur,
quæ autem remissa est, tributis serviet.
</vers>
    <vers num="25"> Mæror in corde viri humiliabit
illum,
et sermo bonus lætificabit eum.
</vers>
    <vers num="26"> In rectum ducit amicum iustus,
iter autem impiorum decipiet eos.
</vers>
    <vers num="27"> Non assabit ignavia prædam
suam,
sed substantia pretiosa erit viro industrio.
</vers>
    <vers num="28"> In semita iustitiæ vita,
est autem etiam iter apertum ad mortem.</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> Filius sapiens disciplina
patris;
qui autem illusor est, non audit, cum arguitur.
</vers>
    <vers num="2"> De fructu oris sui homo satiabitur
bonis,
anima autem prævaricatorum violentia.
</vers>
    <vers num="3"> Qui custodit os suum, custodit animam
suam;
qui autem incautus est eloquio, ruina est ei.
</vers>
    <vers num="4"> Vult et non habet piger,
anima autem operantium impinguabitur.
</vers>
    <vers num="5"> Verbum mendax iustus
detestabitur,
impius autem confundit et dehonestat.
</vers>
    <vers num="6"> Iustitia custodit innocentem in
via,
impietas autem peccatorem supplantat.
</vers>
    <vers num="7"> Est qui quasi dives habetur, cum
nihil habeat;
et est qui quasi pauper, cum in multis divitiis sit.
</vers>
    <vers num="8"> Redemptio animæ viri divitiæ
suæ;
qui autem pauper est, increpationem non sustinet.
</vers>
    <vers num="9"> Lux iustorum lætificat,
lucerna autem impiorum exstinguetur.
</vers>
    <vers num="10"> Inter superbos tantum iurgia
sunt,
et apud humiles sapientia.
</vers>
    <vers num="11"> Substantia festinata minuetur;
qui autem colligit manu, multiplicat.
</vers>
    <vers num="12"> Spes, quæ differtur, affligit
animam,
lignum vitæ desiderium veniens.
</vers>
    <vers num="13"> Qui contemnit verbum, ipse se
obligat;
qui autem timet præceptum, retribuetur ei.
</vers>
    <vers num="14"> Lex sapientis fons vitæ,
ut declinet a laqueis mortis.
</vers>
    <vers num="15"> Intellegentia bona dabit
gratiam,
in itinere infidelium vorago.
</vers>
    <vers num="16"> Omnis astutus agit cum consilio;
qui autem fatuus est, aperit stultitiam.
</vers>
    <vers num="17"> Nuntius impius cadet in malum,
legatus autem fidelis sanitas.
</vers>
    <vers num="18"> Egestas et ignominia ei, qui deserit
disciplinam;
qui autem acquiescit arguenti, glorificabitur.
</vers>
    <vers num="19"> Desiderium, si compleatur, delectat
animam;
detestantur stulti fugere mala.
</vers>
    <vers num="20"> Qui cum sapientibus graditur,
sapiens erit;
amicus stultorum malus efficietur.
</vers>
    <vers num="21"> Peccatores persequitur malum,
et iustis retribuentur bona.
</vers>
    <vers num="22"> Bonus relinquit heredes filios et
nepotes;
et custoditur iusto substantia peccatoris.
</vers>
    <vers num="23"> Multi cibi in novalibus
pauperum,
et est qui perit, deficiente iudicio.
</vers>
    <vers num="24"> Qui parcit virgæ, odit filium
suum;
qui autem diligit illum, instanter erudit.
</vers>
    <vers num="25"> Iustus comedit et replet animam
suam,
venter autem impiorum insaturabilis.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> Sapientia mulierum ædificat domum
suam,
insipientia eam manibus destruet.
</vers>
    <vers num="2"> Ambulans recto itinere timet
Deum;
despicit illum, qui infami graditur via.
</vers>
    <vers num="3"> In ore stulti virga superbiæ,
labia autem sapientium custodiunt eos.
</vers>
    <vers num="4"> Ubi non sunt boves, præsepe vacuum
est;
plurimæ autem segetes in fortitudine bovis.
</vers>
    <vers num="5"> Testis fidelis non mentitur,
profert autem mendacium dolosus testis.
</vers>
    <vers num="6"> Quærit derisor sapientiam et non
invenit;
doctrina prudentibus facilis.
</vers>
    <vers num="7"> Cede coram viro stulto,
quia nescies labia prudentiæ.
</vers>
    <vers num="8"> Sapientia callidi est intellegere
viam suam,
et imprudentia stultorum errans.
</vers>
    <vers num="9"> Stulti parvipendent peccatum,
et inter iustos morabitur gratia.
</vers>
    <vers num="10"> Cor novit amaritudinem animæ
suæ,
in gaudio eius non miscebitur extraneus.
</vers>
    <vers num="11"> Domus impiorum delebitur,
tabernacula vero iustorum germinabunt.
</vers>
    <vers num="12"> Est via, quæ videtur homini
recta,
novissima autem eius deducunt ad mortem.
</vers>
    <vers num="13"> Etiam in risu cor dolore
miscebitur,
et extrema gaudii luctus occupat.
</vers>
    <vers num="14"> Viis suis replebitur stultus,
et super eum erit vir bonus.
</vers>
    <vers num="15"> Simplex credit omni verbo,
astutus considerat gressus suos.
</vers>
    <vers num="16"> Sapiens timet et declinat a
malo,
stultus transilit et confidit.
</vers>
    <vers num="17"> Impatiens operabitur stultitiam,
et vir versutus odiosus est.
</vers>
    <vers num="18"> Possidebunt simplices
stultitiam,
et astuti coronabuntur scientia.
</vers>
    <vers num="19"> Procumbunt mali ante bonos,
et impii ante portas iustorum.
</vers>
    <vers num="20"> Etiam proximo suo pauper odiosus
erit,
amici vero divitum multi.
</vers>
    <vers num="21"> Qui despicit proximum suum,
peccat;
qui autem miseretur pauperis, beatus erit.
</vers>
    <vers num="22"> Nonne errant, qui operantur
malum?
Misericordia et veritas iis, qui præparant bona.
</vers>
    <vers num="23"> In omni labore erit abundantia;
verbum autem labiorum tendit tantummodo ad egestatem.
</vers>
    <vers num="24"> Corona sapientium divitiæ
eorum,
fatuitas stultorum fatuitas est.
</vers>
    <vers num="25"> Liberat animas testis fidelis,
et profert mendacia versipellis.
</vers>
    <vers num="26"> In timore Domini fiducia fortis,
et filiis eius erit spes.
</vers>
    <vers num="27"> Timor Domini fons vitæ,
declinans a laqueis mortis.
</vers>
    <vers num="28"> In multitudine populi dignitas
regis,
et in paucitate plebis ruina principis.
</vers>
    <vers num="29"> Qui patiens est, multa gubernatur
prudentia;
qui autem impatiens est, exaltat stultitiam.
</vers>
    <vers num="30"> Vita carnium sanitas cordis,
putredo ossium invidia.
</vers>
    <vers num="31"> Qui calumniatur egentem, exprobrat
Factori eius;
honorat autem eum, qui miseretur pauperis.
</vers>
    <vers num="32"> In malitia sua impelletur
impius,
sperat autem iustus in integritate sua.
</vers>
    <vers num="33"> In corde prudentis requiescit
sapientia,
at in medio stultorum agnoscetur?
</vers>
    <vers num="34"> Iustitia elevat gentem,
vituperium autem populorum est peccatum.
</vers>
    <vers num="35"> Acceptus est regi minister
intellegens,
et iracundia ei, qui turpiter agit.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Responsio mollis frangit iram,
sermo durus suscitat furorem.
</vers>
    <vers num="2"> Lingua sapientium stillat
scientiam,
os fatuorum ebullit stultitiam.
</vers>
    <vers num="3"> In omni loco oculi Domini
contemplantur malos et bonos.
</vers>
    <vers num="4"> Lingua placabilis lignum vitæ,
sed obliquitas in ea conteret spiritum.
</vers>
    <vers num="5"> Stultus irridet disciplinam patris
sui;
qui autem custodit increpationes, astutior fiet.
</vers>
    <vers num="6"> In domo iusti divitiæ plurimæ,
et in fructibus impii conturbatio.
</vers>
    <vers num="7"> Labia sapientium disseminabunt
scientiam;
cor stultorum non rectum erit.
</vers>
    <vers num="8"> Victimæ impiorum abominabiles
Domino;
vota iustorum grata sunt ei.
</vers>
    <vers num="9"> Abominatio est Domino via impii;
qui sequitur iustitiam, diligetur.
</vers>
    <vers num="10"> Admonitio mala deserenti viam;
qui increpationes odit, morietur.
</vers>
    <vers num="11"> Infernus et Perditio coram
Domino,
quanto magis corda filiorum hominum!
</vers>
    <vers num="12"> Non amat derisor eum, qui se
corripit,
nec ad sapientes graditur.
</vers>
    <vers num="13"> Cor gaudens exhilarat faciem,
in mærore animi deicitur spiritus.
</vers>
    <vers num="14"> Cor sapientis quærit doctrinam,
et os stultorum pascitur stultitia.
</vers>
    <vers num="15"> Omnes dies pauperis mali;
hilaris autem corde quasi iuge convivium.
</vers>
    <vers num="16"> Melius est parum cum timore
Domini
quam thesauri magni cum sollicitudine.
</vers>
    <vers num="17"> Melius est demensum holerum cum
caritate
quam vitulus saginatus cum odio.
</vers>
    <vers num="18"> Vir iracundus provocat rixas;
qui patiens est, mitigat lites.
</vers>
    <vers num="19"> Iter pigrorum quasi sæpes
spinarum,
via sollertium complanata.
</vers>
    <vers num="20"> Filius sapiens lætificat
patrem,
et stultus homo despicit matrem suam.
</vers>
    <vers num="21"> Stultitia gaudium sensu carenti;
et vir prudens dirigit gressus suos.
</vers>
    <vers num="22"> Dissipantur cogitationes, ubi non
est consilium;
ubi vero sunt plures consiliarii, confirmantur.
</vers>
    <vers num="23"> Lætatur homo in responsione oris
sui,
et sermo opportunus est optimus.
</vers>
    <vers num="24"> Semita vitæ sursum est viro
erudito,
ut declinet de inferno deorsum.
</vers>
    <vers num="25"> Domum superborum demolietur
Dominus
et firmos faciet terminos viduæ.
</vers>
    <vers num="26"> Abominatio Domini cogitationes
malæ,
et purus sermo pulcherrimus.
</vers>
    <vers num="27"> Conturbat domum suam, qui sectatur
avaritiam;
qui autem odit munera, vivet.
</vers>
    <vers num="28"> Mens iusti meditatur, ut
respondeat;
os impiorum redundat malis.
</vers>
    <vers num="29"> Longe est Dominus ab impiis
et orationes iustorum exaudiet.
</vers>
    <vers num="30"> Lux oculorum lætificat animam,
fama bona impinguat ossa.
</vers>
    <vers num="31"> Auris, quæ audit increpationes
vitæ,
in medio sapientium commorabitur.
</vers>
    <vers num="32"> Qui abicit disciplinam, despicit
animam suam;
qui autem acquiescit increpationibus, possessor est cordis.
</vers>
    <vers num="33"> Timor Domini disciplina
sapientiæ,
et gloriam præcedit humilitas.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Hominis est animum præparare,
et Domini est responsio linguæ.
</vers>
    <vers num="2"> Omnes viæ hominis puræ sunt oculis
eius,
spirituum ponderator est Dominus.
</vers>
    <vers num="3"> Revela Domino opera tua,
et dirigentur cogitationes tuæ.
</vers>
    <vers num="4"> Universa secundum proprium finem
operatus est Dominus;
impium quoque ad diem malum.
</vers>
    <vers num="5"> Abominatio Domini est omnis
arrogans;
manus in manu, non erit innocens.
</vers>
    <vers num="6"> Misericordia et veritate redimitur
iniquitas,
et in timore Domini declinatur a malo.
</vers>
    <vers num="7"> Cum placuerint Domino viæ
hominis,
inimicos quoque eius convertet ad pacem.
</vers>
    <vers num="8"> Melius est parum cum iustitia
quam multi fructus sine æquitate.
</vers>
    <vers num="9"> Cor hominis disponit viam suam,
sed Domini est dirigere gressus eius.
</vers>
    <vers num="10"> Divinatio in labiis regis,
in iudicio non errabit os eius.
</vers>
    <vers num="11"> Pondus et statera iusta Domini
sunt,
et opera eius omnes lapides sacculi.
</vers>
    <vers num="12"> Abominantur reges agere impie,
quoniam iustitia firmatur solium.
</vers>
    <vers num="13"> Voluntas regum labia iusta;
qui recta loquitur, diligetur.
</vers>
    <vers num="14"> Indignatio regis nuntii mortis,
et vir sapiens placabit eam.
</vers>
    <vers num="15"> In lumine vultus regis vita,
et voluntas eius quasi imber serotinus.
</vers>
    <vers num="16"> Possidere sapientiam quanto melius
est auro;
et acquirere prudentiam pretiosius est argento.
</vers>
    <vers num="17"> Semita iustorum declinare a
malo;
custos animæ suæ, qui servat viam suam.
</vers>
    <vers num="18"> Contritionem præcedit superbia,
et ante ruinam exaltatio spiritus.
</vers>
    <vers num="19"> Melius est humiliari cum mitibus
quam dividere spolia cum superbis.
</vers>
    <vers num="20"> Eruditus in verbo reperiet bona;
et, qui sperat in Domino, beatus est.
</vers>
    <vers num="21"> Qui sapiens est corde, appellabitur
prudens;
et dulcedo labiorum addet doctrinam.
</vers>
    <vers num="22"> Fons vitæ eruditio possidentis;
pœna stultorum stultitia.
</vers>
    <vers num="23"> Cor sapientis erudiet os eius
et labiis eius addet doctrinam.
</vers>
    <vers num="24"> Favus mellis composita verba,
dulcedo animæ et sanitas ossium.
</vers>
    <vers num="25"> Est via, quæ videtur homini
recta,
et novissima eius ducunt ad mortem.
</vers>
    <vers num="26"> Anima laborantis laborat sibi,
quia compulit eum os suum.
</vers>
    <vers num="27"> Vir impius fodit malum,
et in labiis eius quasi ignis ardens.
</vers>
    <vers num="28"> Homo perversus suscitat lites,
et mussitator separat familiares.
</vers>
    <vers num="29"> Vir iniquus lactat amicum suum
et ducit eum per viam non bonam.
</vers>
    <vers num="30"> Qui attonitis oculis cogitat
prava,
comprimens labia sua perficit malum.
</vers>
    <vers num="31"> Corona dignitatis canities,
quæ in viis iustitiæ reperietur.
</vers>
    <vers num="32"> Melior est patiens viro forti,
et, qui dominatur animo suo, expugnatore urbium.
</vers>
    <vers num="33"> Sortes mittuntur in sinum,
sed a Domino temperantur.</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Melior est buccella sicca cum
pace
quam domus plena victimis cum iurgio.
</vers>
    <vers num="2"> Servus sapiens dominabitur filiis
inhonestis
et inter fratres hereditatem dividet.
</vers>
    <vers num="3"> Sicut igne probatur argentum et aurum
camino,
ita corda probat Dominus.
</vers>
    <vers num="4"> Malus obœdit labio iniquo,
et fallax obtemperat linguæ mendaci.
</vers>
    <vers num="5"> Qui despicit pauperem, exprobrat
Factori eius;
et, qui in ruina lætatur alterius, non erit impunitus.
</vers>
    <vers num="6"> Corona senum filii filiorum,
et gloria filiorum patres eorum.
</vers>
    <vers num="7"> Non decent stultum verba
composita,
nec principem labium mentiens.
</vers>
    <vers num="8"> Gemma gratissima munus in oculis
domini eius;
quocumque se verterit, prospere aget.
</vers>
    <vers num="9"> Qui celat delictum, quærit
amicitias;
qui sermone repetit, separat fœderatos.
</vers>
    <vers num="10"> Plus proficit correptio apud
prudentem
quam centum plagæ apud stultum.
</vers>
    <vers num="11"> Semper iurgia quærit malus;
angelus autem crudelis mittetur contra eum.
</vers>
    <vers num="12"> Expedit magis ursæ occurrere,
raptis fetibus,
quam fatuo confidenti in stultitia sua.
</vers>
    <vers num="13"> Qui reddit mala pro bonis,
non recedet malum de domo eius.
</vers>
    <vers num="14"> Aquarum proruptio initium est
iurgiorum;
et, antequam exacerbetur contentio, desere.
</vers>
    <vers num="15"> Qui iustificat impium et qui
condemnat iustum,
abominabilis est uterque apud Dominum.
</vers>
    <vers num="16"> Ad quid pretium in manu stulti?
Ad emendam sapientiam, cum careat corde?
</vers>
    <vers num="17"> Omni tempore diligit, qui amicus
est,
et frater ad angustiam natus est.
</vers>
    <vers num="18"> Stultus homo iungit manus,
cum spoponderit pro amico suo.
</vers>
    <vers num="19"> Qui diligit delictum, diligit
rixas;
et, qui exaltat ostium, quærit effracturam.
</vers>
    <vers num="20"> Qui perversi cordis est, non
inveniet bonum;
et, qui vertit linguam, incidet in malum.
</vers>
    <vers num="21"> Qui generat stultum, mærorem
generat sibi,
sed nec pater in fatuo lætabitur.
</vers>
    <vers num="22"> Animus gaudens ætatem floridam
facit,
spiritus tristis exsiccat ossa.
</vers>
    <vers num="23"> Munera de sinu impius accipit,
ut pervertat semitas iudicii.
</vers>
    <vers num="24"> In facie prudentis lucet
sapientia,
oculi stultorum in finibus terræ.
</vers>
    <vers num="25"> Ira patris filius stultus
et dolor matris, quæ genuit eum.
</vers>
    <vers num="26"> Non est bonum multam inferre
iusto
nec percutere principem contra rectitudinem.
</vers>
    <vers num="27"> Qui moderatur sermones suos, novit
scientiam,
et lenis spiritu est vir prudens.
</vers>
    <vers num="28"> Stultus quoque, si tacuerit, sapiens
reputabitur
et, si compresserit labia sua, intellegens.</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> Occasiones quærit, qui vult
recedere ab amico;
omni consilio exacerbatur.
</vers>
    <vers num="2"> Non delectatur stultus prudentia
sed in revelatione cordis sui.
</vers>
    <vers num="3"> Cum venerit impius, veniet et
contemptio,
et cum ignominia opprobrium.
</vers>
    <vers num="4"> Aqua profunda verba ex ore viri,
et torrens redundans fons sapientiæ.
</vers>
    <vers num="5"> Accipere personam impii non est
bonum,
ut declines iustum in iudicio.
</vers>
    <vers num="6"> Labia stulti miscent se rixis,
et os eius plagas provocat.
</vers>
    <vers num="7"> Os stulti ruina eius,
et labia ipsius laqueus animæ eius.
</vers>
    <vers num="8"> Verba susurronis quasi dulcia,
et ipsa perveniunt usque ad interiora ventris.
</vers>
    <vers num="9"> Qui mollis et dissolutus est in opere
suo,
frater est viri dissipantis.
</vers>
    <vers num="10"> Turris fortissima nomen Domini;
ad ipsum currit iustus et exaltabitur.
</vers>
    <vers num="11"> Substantia divitis urbs roboris
eius
et quasi murus excelsus in cogitatione eius.
</vers>
    <vers num="12"> Antequam conteratur, exaltatur cor
hominis;
et, antequam glorificetur, humiliatur.
</vers>
    <vers num="13"> Qui prius respondet quam audiat,
stultitia est ei et contumelia.
</vers>
    <vers num="14"> Spiritus viri sustentat
imbecillitatem suam;
spiritum vero confractum, quis poterit sustinere?
</vers>
    <vers num="15"> Cor prudens possidebit
scientiam,
et auris sapientium quærit doctrinam.
</vers>
    <vers num="16"> Donum hominis dilatat viam eius
et ante principes deducit eum.
</vers>
    <vers num="17"> Qui prior in contentione loquitur,
putatur iustus;
venit amicus eius et arguet eum.
</vers>
    <vers num="18"> Lites comprimit sors
et inter potentes quoque diiudicat.
</vers>
    <vers num="19"> Frater, qui offenditur, durior est
civitate firma,
et lites quasi vectes urbium.
</vers>
    <vers num="20"> De fructu oris viri replebitur
venter eius,
et genimina labiorum ipsius saturabunt eum.
</vers>
    <vers num="21"> Mors et vita in manu linguæ;
qui diligunt eam, comedent fructus eius.
</vers>
    <vers num="22"> Qui invenit mulierem bonam, invenit
bonum
et hausit gratiam a Domino.
</vers>
    <vers num="23"> Cum obsecrationibus loquetur
pauper,
et dives effabitur rigide.
</vers>
    <vers num="24"> Vir cum amicis concuti potest,
sed est amicus, qui adhæreat magis quam frater.</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Melior est pauper, qui ambulat in
simplicitate sua,
quam qui torquet labia et est insipiens.
</vers>
    <vers num="2"> Ubi non est scientia animæ, non est
bonum;
et, qui festinus est pedibus, offendit.
</vers>
    <vers num="3"> Stultitia hominis supplantat gressus
eius,
et contra Deum fervet animo suo.
</vers>
    <vers num="4"> Divitiæ addunt amicos plurimos;
pauper autem ab amico suo separatur.
</vers>
    <vers num="5"> Testis falsus non erit impunitus;
et, qui mendacia loquitur, non effugiet.
</vers>
    <vers num="6"> Multi blandiuntur faciei
potentis,
et omnes amici sunt dona tribuenti.
</vers>
    <vers num="7"> Omnes fratres hominis pauperis
oderunt eum,
insu7per et amici procul recesserunt ab eo;
qui tantum verba sectatur, nihil habebit.
</vers>
    <vers num="8"> Qui autem possessor est mentis,
diligit animam suam,
et custos prudentiæ inveniet bona.
</vers>
    <vers num="9"> Falsus testis non erit impunitus;
et, qui loquitur mendacia, peribit.
</vers>
    <vers num="10"> Non decent stultum deliciæ,
nec servum dominari principibus.
</vers>
    <vers num="11"> Doctrina viri mitigat iram eius,
et gloria eius est iniqua prætergredi.
</vers>
    <vers num="12"> Sicut fremitus leonis ita et regis
ira,
et sicut ros super herbam ita et gratia eius.
</vers>
    <vers num="13"> Calamitas patris filius stultus;
et tecta iugiter perstillantia litigiosa mulier.
</vers>
    <vers num="14"> Domus et divitiæ hereditas
patrum,
a Domino autem uxor prudens.
</vers>
    <vers num="15"> Pigredo immittit soporem,
et anima dissoluta esuriet.
</vers>
    <vers num="16"> Qui custodit mandatum, custodit
animam suam;
qui autem neglegit viam suam, mortificabitur.
</vers>
    <vers num="17"> Feneratur Domino, qui miseretur
pauperis,
et vicissitudinem suam reddet ei.
</vers>
    <vers num="18"> Erudi filium tuum, dum spes est;
ad interfectionem autem eius ne ponas animam tuam.
</vers>
    <vers num="19"> Qui impatiens est, sustinebit
multam;
et, si eum abripere vis, aliud appones.
</vers>
    <vers num="20"> Audi consilium et suscipe
disciplinam,
ut sis sapiens in novissimis tuis.
</vers>
    <vers num="21"> Multæ cogitationes in corde
viri,
voluntas autem Domini permanebit.
</vers>
    <vers num="22"> Desiderabile in homine est
misericordia eius;
et melior est pauper quam vir mendax.
</vers>
    <vers num="23"> Timor Domini ad vitam,
et in plenitudine commorabitur absque visitatione mali.
</vers>
    <vers num="24"> Abscondit piger manum suam in
catino
nec ad os suum applicat eam.
</vers>
    <vers num="25"> Derisore flagellato vel parvulus
sapientior erit;
si autem corripueris sapientem, intelleget disciplinam.
</vers>
    <vers num="26"> Qui affligit patrem et fugat
matrem,
filius inhonestus et ignominiosus.
</vers>
    <vers num="27"> Acquiesce, fili, ut audias
doctrinam
nec erres a sermonibus scientiæ.
</vers>
    <vers num="28"> Testis iniquus deridet iudicium,
et os impiorum devorat iniquitatem.
</vers>
    <vers num="29"> Paratæ sunt derisoribus virgæ,
et plagæ stultorum corporibus.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Luxuriosa res vinum, et tumultuosa
sicera;
quicumque his delectatur, non erit sapiens.
</vers>
    <vers num="2"> Sicut rugitus leonis ita et terror
regis:
qui provocat eum, peccat in animam suam.
</vers>
    <vers num="3"> Honor est homini separari a
contentionibus;
omnes autem stulti miscentur contumeliis.
</vers>
    <vers num="4"> Propter frigus piger arare
noluit;
mendicabit ergo æstate, et non dabitur illi.
</vers>
    <vers num="5"> Sicut aqua profunda consilium in
corde viri,
sed homo sapiens exhauriet illud.
</vers>
    <vers num="6"> Multi homines misericordes
vocantur;
virum autem fidelem quis inveniet?
</vers>
    <vers num="7"> Iustus, qui ambulat in simplicitate
sua,
beatos post se filios derelinquet.
</vers>
    <vers num="8"> Rex, qui sedet in solio iudicii,
dissipat omne malum intuitu suo.
</vers>
    <vers num="9"> Quis potest dicere:
« Mundavi cor meum,
purus sum a peccato »?
</vers>
    <vers num="10"> Pondus et pondus, mensura et
mensura,
utrumque abominabile est apud Dominum.
</vers>
    <vers num="11"> Ex studiis suis intellegitur
puer,
si munda et recta sint opera eius.
</vers>
    <vers num="12"> Aurem audientem et oculum
videntem,
Dominus fecit utrumque.
</vers>
    <vers num="13"> Noli diligere somnum, ne te egestas
opprimat;
aperi oculos tuos et saturare panibus.
</vers>
    <vers num="14"> « Malum est, malum
est! » dicit omnis emptor
et, cum recesserit, tunc gloriabitur.
</vers>
    <vers num="15"> Est aurum et multitudo gemmarum
et vas pretiosum labia scientiæ.
</vers>
    <vers num="16"> Tolle vestimentum eius, quia
fideiussor exstitit alieni,
et pro extraneis aufer pignus ab eo.
</vers>
    <vers num="17"> Suavis est homini panis
mendacii,
et postea implebitur os eius calculo.
</vers>
    <vers num="18"> Cogitationes consiliis
firmantur,
et dispensationibus tractanda sunt bella.
</vers>
    <vers num="19"> Ei, qui revelat mysteria et
calumniatur
et dilatat labia sua, ne commiscearis.
</vers>
    <vers num="20"> Qui maledicit patri suo et
matri,
exstinguetur lucerna eius in mediis tenebris.
</vers>
    <vers num="21"> Hereditas, ad quam festinatur in
principio,
in novissimo benedictione carebit.
</vers>
    <vers num="22"> Ne dicas: « Reddam
malum »;
exspecta Dominum, et liberabit te.
</vers>
    <vers num="23"> Abominatio est apud Dominum pondus
et pondus;
statera dolosa non est bona in oculis eius.
</vers>
    <vers num="24"> A Domino diriguntur gressus
viri;
quis autem hominum intellegere potest viam suam?
</vers>
    <vers num="25"> Laqueus est homini inconsulte
dicere: « Sanctum! »
et post vota retractare.
</vers>
    <vers num="26"> Ventilat impios rex sapiens
et incurvat super eos rotam.
</vers>
    <vers num="27"> Lucerna Domini spiraculum
hominis,
quæ investigat omnia secreta ventris.
</vers>
    <vers num="28"> Misericordia et veritas custodiunt
regem,
et roboratur clementia thronus eius.
</vers>
    <vers num="29"> Ornamentum iuvenum fortitudo
eorum,
et honor senum canities.
</vers>
    <vers num="30"> Livor vulneris absterget mala,
et plagæ in secretioribus ventris.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Sicut rivi aquarum cor regis in
manu Domini:
quocumque voluerit, inclinabit illud.
</vers>
    <vers num="2"> Omnis via viri recta sibi
videtur;
appendit autem corda Dominus.
</vers>
    <vers num="3"> Facere misericordiam et iudicium
magis placet Domino quam victimæ.
</vers>
    <vers num="4"> Exaltatio oculorum et dilatatio
cordis,
lucerna impiorum: peccatum.
</vers>
    <vers num="5"> Cogitationes sollertis semper in
abundantiam;
omnis autem festinus semper in egestate est.
</vers>
    <vers num="6"> Qui congregat thesauros lingua
mendacii,
vento impingetur ad laqueos mortis.
</vers>
    <vers num="7"> Violentia impiorum detrahet eos,
quia noluerunt facere iudicium.
</vers>
    <vers num="8"> Perversa via viri aliena est;
qui autem mundus est, rectum opus eius.
</vers>
    <vers num="9"> Melius est sedere in angulo
domatis
quam cum muliere litigiosa et in domo communi.
</vers>
    <vers num="10"> Anima impii desiderat malum;
non miserebitur proximo suo.
</vers>
    <vers num="11"> Multato derisore sapientior erit
parvulus;
et, si instruatur sapiens, sumet scientiam.
</vers>
    <vers num="12"> Excogitat Iustus de domo impii,
ut præcipitet impios in malum.
</vers>
    <vers num="13"> Qui obturat aurem suam ad clamorem
pauperis,
et ipse clamabit, et non exaudietur.
</vers>
    <vers num="14"> Munus absconditum exstinguit
iras,
et donum in sinu indignationem maximam.
</vers>
    <vers num="15"> Gaudium iusto est facere
iudicium,
et ruina operantibus iniquitatem.
</vers>
    <vers num="16"> Vir, qui erraverit a via
prudentiæ,
in cœtu umbrarum commorabitur.
</vers>
    <vers num="17"> Qui diligit convivia, in egestate
erit;
qui amat vinum et pinguia, non ditabitur.
</vers>
    <vers num="18"> Redemptio pro iusto impius,
et pro rectis iniquus.
</vers>
    <vers num="19"> Melius est habitare in terra
deserta
quam cum muliere rixosa et iracunda.
</vers>
    <vers num="20"> Thesaurus desiderabilis et pinguis
in habitaculo sapientis,
et imprudens homo dissipabit illum.
</vers>
    <vers num="21"> Qui sequitur iustitiam et
misericordiam,
inveniet vitam et iustitiam et gloriam.
</vers>
    <vers num="22"> Civitatem fortium ascendit
sapiens
et destruit robur fiduciæ eius.
</vers>
    <vers num="23"> Qui custodit os suum et linguam
suam,
custodit ab angustiis animam suam.
</vers>
    <vers num="24"> Superbus et arrogans vocatur
derisor,
qui operatur in ira superbiæ.
</vers>
    <vers num="25"> Desideria occidunt pigrum;
noluerunt enim quidquam manus eius operari:
</vers>
    <vers num="26"> tota die concupiscit et
desiderat;
qui autem iustus est, tribuet et non parcit.
</vers>
    <vers num="27"> Hostiæ impiorum abominabiles,
eo magis quia offeruntur ex scelere.
</vers>
    <vers num="28"> Testis mendax peribit;
vir obœdiens loquetur in victoriam.
</vers>
    <vers num="29"> Vir impius obfirmat vultum suum;
qui autem rectus est, corrigit viam suam.
</vers>
    <vers num="30"> Non est sapientia, non est
prudentia,
non est consilium contra Dominum.
</vers>
    <vers num="31"> Equus paratur ad diem belli,
Dominus autem salutem tribuit.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Melius est nomen bonum quam
divitiæ multæ,
super argentum et aurum gratia bona.
</vers>
    <vers num="2"> Dives et pauper obviaverunt sibi:
utriusque operator est Dominus.
</vers>
    <vers num="3"> Callidus vidit malum et abscondit
se;
simplices pertransierunt et afflicti sunt damno.
</vers>
    <vers num="4"> Præmium modestiæ timor Domini,
divitiæ et gloria et vita.
</vers>
    <vers num="5"> Spinæ et laquei in via perversi,
custos autem animæ suæ longe recedit ab eis.
</vers>
    <vers num="6"> Institue adulescentem iuxta viam
suam;
etiam cum senuerit, non recedet ab ea.
</vers>
    <vers num="7"> Dives pauperibus imperat;
et, qui accipit mutuum, servus est fenerantis.
</vers>
    <vers num="8"> Qui seminat iniquitatem, metet
mala
et virga iræ suæ consummabitur.
</vers>
    <vers num="9"> Qui bono oculo est, benedicetur,
de panibus enim suis dedit pauperi.
</vers>
    <vers num="10"> Eice derisorem, et exibit cum eo
iurgium;
cessabuntque causæ et contumeliæ.
</vers>
    <vers num="11"> Qui diligit cordis munditiam,
propter gratiam labiorum suorum habebit amicum regem.
</vers>
    <vers num="12"> Oculi Domini custodiunt
scientiam,
et supplantantur verba iniqui.
</vers>
    <vers num="13"> Dicit piger: « Leo est
foris,
in medio platearum occidendus sum ».
</vers>
    <vers num="14"> Fovea profunda os alienæ;
cui iratus est Dominus, incidet in eam.
</vers>
    <vers num="15"> Stultitia colligata est in corde
pueri,
et virga disciplinæ fugabit eam.
</vers>
    <vers num="16"> Opprimis pauperem? Ipse augebit
divitias suas.
Donas ditiori? Ipse egebis.
</vers>
    <vers num="17"> Inclina aurem tuam et audi verba
sapientium,
appone autem cor ad doctrinam meam,
</vers>
    <vers num="18"> quia pulchra erunt, cum servaveris
ea in ventre tuo,
et redundabunt in labiis tuis.
</vers>
    <vers num="19"> Ut sit in Domino fiducia tua,
ostendi ea tibi hodie.
</vers>
    <vers num="20"> Nonne descripsi ea tibi
nudiustertius
in cogitationibus et scientia,
</vers>
    <vers num="21"> ut ostenderem tibi firmitatem
verborum veritatis,
ut respondeas illi, qui misit te?
</vers>
    <vers num="22"> Non facias violentiam pauperi, quia
pauper est,
neque conteras egenum in porta,
</vers>
    <vers num="23"> quia iudicabit Dominus causam
eorum,
et anima spoliabit spoliatores.
</vers>
    <vers num="24"> Noli esse amicus homini iracundo
neque ambules cum viro furioso,
</vers>
    <vers num="25"> ne forte discas semitas eius
et sumas scandalum animæ tuæ.
</vers>
    <vers num="26"> Noli esse cum his, qui iungunt manus
suas
et qui vades se offerunt pro debitis:
</vers>
    <vers num="27"> si enim non habes unde
restituas,
quid causæ est ut tollat lectum tuum subter te?
</vers>
    <vers num="28"> Ne transferas terminos antiquos,
quos posuerunt patres tui.
</vers>
    <vers num="29"> Vidisti virum velocem in opere
suo:
coram regibus stabit nec erit ante ignobiles.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Quando sederis, ut comedas cum
principe,
diligenter attende, quæ apposita sunt ante faciem tuam,
</vers>
    <vers num="2"> et statue cultrum in gutture tuo,
si avidus es.
</vers>
    <vers num="3"> Ne desideres de cibis eius,
quia est panis mendacii.
</vers>
    <vers num="4"> Noli laborare, ut diteris,
sed in prudentia tua acquiesce.
</vers>
    <vers num="5"> Si erigas oculos tuos ad opes, iam
non sunt;
quia facient sibi pennas quasi aquilæ et volabunt in cælum.
</vers>
    <vers num="6"> Ne comedas cum homine invido
et ne desideres cibos eius;
</vers>
    <vers num="7"> quoniam sicut æstimavit in animo
suo,
ita ipse est.
« Comede et bibe » dicet tibi,
et mens eius non est tecum.
</vers>
    <vers num="8"> Buccellam, quam comederas, evomes
et perdes pulchros sermones tuos.
</vers>
    <vers num="9"> In auribus insipientium ne
loquaris,
quia despicient doctrinam eloquii tui.
</vers>
    <vers num="10"> Ne attingas terminos viduæ
et agrum pupillorum ne introeas:
</vers>
    <vers num="11"> redemptor enim illorum fortis
est,
et ipse iudicabit contra te causam illorum.
</vers>
    <vers num="12"> Introduc ad doctrinam cor tuum
et aures tuas ad verba scientiæ.
</vers>
    <vers num="13"> Noli subtrahere a puero
disciplinam;
si enim percusseris eum virga, non morietur:
</vers>
    <vers num="14"> tu virga percuties eum
et animam eius de inferno liberabis.
</vers>
    <vers num="15"> Fili mi, si sapiens fuerit cor
tuum,
gaudebit tecum et cor meum,
</vers>
    <vers num="16"> et exsultabunt renes mei,
cum locuta fuerint rectum labia tua.
</vers>
    <vers num="17"> Non æmuletur cor tuum
peccatores,
sed in timore Domini esto tota die,
</vers>
    <vers num="18"> quia est tibi posteritas,
et præstolatio tua non auferetur.
</vers>
    <vers num="19"> Audi, fili mi, et esto sapiens
et dirige in via animum tuum.
</vers>
    <vers num="20"> Noli esse in conviviis potatorum
nec in comissationibus carnis,
</vers>
    <vers num="21"> quia vacantes potibus et
comissatores consumentur,
et vestietur pannis dormitatio.
</vers>
    <vers num="22"> Audi patrem tuum, qui genuit te,
et ne contemnas, cum senuerit mater tua.
</vers>
    <vers num="23"> Veritatem eme et noli vendere;
sapientiam eme et doctrinam et intellegentiam.
</vers>
    <vers num="24"> Exsultat gaudio pater iusti;
qui sapientem genuit, lætabitur in eo;
</vers>
    <vers num="25"> gaudeat pater tuus et mater tua,
et exsultet, quæ genuit te.
</vers>
    <vers num="26"> Præbe, fili mi, cor tuum mihi,
et oculi tui vias meas custodiant.
</vers>
    <vers num="27"> Fovea enim profunda est
meretrix,
et puteus angustus aliena,
</vers>
    <vers num="28"> nam insidiatur ipsa in via quasi
latro
et iniquos in hominibus addet.
</vers>
    <vers num="29"> Cui « Væ »?
Cui « Eheu »?
Cui rixæ? Cui querela?
Cui sine causa vulnera? Cui suffusio oculorum?
</vers>
    <vers num="30"> His, qui commorantur in vino
et eunt, ut scrutentur mixtum.
</vers>
    <vers num="31"> Ne intuearis vinum, quando
flavescit,
cum splenduerit in calice color eius:
ingreditur blande,
</vers>
    <vers num="32"> sed in novissimo mordebit ut
coluber
et sicut regulus vulnerat.
</vers>
    <vers num="33"> Oculi tui videbunt extranea,
et cor tuum loquetur perversa;
</vers>
    <vers num="34"> et eris sicut dormiens in medio
mari
et quasi sopitus ad malum navis:
</vers>
    <vers num="35"> « Verberaverunt me, sed
non dolui,
percusserunt me, et ego non sensi;
quando evigilabo et rursus illud requiram? ».</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Ne æmuleris viros malos
nec desideres esse cum eis,
</vers>
    <vers num="2"> quia rapinas meditatur mens
eorum,
et perniciem labia eorum loquuntur.
</vers>
    <vers num="3"> Sapientia ædificabitur domus,
et prudentia roborabitur.
</vers>
    <vers num="4"> In doctrina replebuntur cellaria,
universa substantia pretiosa et pulcherrima.
</vers>
    <vers num="5"> Vir sapiens fortis est,
et vir doctus firmat robur.
</vers>
    <vers num="6"> Quia cum dispositione parabis tibi
bellum,
et erit salus, ubi multa consilia sunt.
</vers>
    <vers num="7"> Excelsa stulto sapientia,
in porta non aperiet os suum.
</vers>
    <vers num="8"> Qui cogitat mala facere,
vir perniciosus vocabitur.
</vers>
    <vers num="9"> Cogitatio stulti peccatum est,
et abominatio hominum detractor.
</vers>
    <vers num="10"> Si fueris lassus in die
angustiæ,
coartabitur fortitudo tua.
</vers>
    <vers num="11"> Erue eos, qui ducuntur ad
mortem;
et, qui trahuntur ad interitum, retine.
</vers>
    <vers num="12"> Si dixeris: « Nesciebamus
hoc »;
nonne qui ponderator est cordis, ipse intellegit,
et servatorem animæ tuæ nihil fallit
reddetque homini iuxta opera sua?
</vers>
    <vers num="13"> Comede, fili mi, mel, quia bonum
est
et favum dulcissimum gutturi tuo.
</vers>
    <vers num="14"> Sic, scito, est sapientia animæ
tuæ;
quam cum inveneris, erit tibi posteritas,
et spes tua non peribit.
</vers>
    <vers num="15"> Ne insidieris, o nequam, domui
iusti
neque vastes requiem eius.
</vers>
    <vers num="16"> Septies enim cadet iustus et
resurget;
impii autem corruent in malum.
</vers>
    <vers num="17"> Cum ceciderit inimicus tuus, ne
gaudeas,
et in ruina eius ne exsultet cor tuum,
</vers>
    <vers num="18"> ne forte videat Dominus, et
displiceat ei
et auferat ab eo iram suam.
</vers>
    <vers num="19"> Ne succendas ira in pessimos
nec æmuleris impios,
</vers>
    <vers num="20"> quoniam non erit posteritas
maligno,
et lucerna impiorum exstinguetur.
</vers>
    <vers num="21"> Time Dominum, fili mi, et regem
et cum nova sectantibus non commiscearis,
</vers>
    <vers num="22"> quoniam repente consurget perditio
eorum,
et ruinam utriusque quis novit?
</vers>
    <vers num="23"> Hæc quoque sapientibus:
Dignoscere personam in iudicio non est bonum.
</vers>
    <vers num="24"> Qui dicit impio: « Iustus
es »,
maledicent ei populi, et detestabuntur eum tribus.
</vers>
    <vers num="25"> Qui vero arguunt eum,
laudabuntur,
et super ipsos veniet benedictio boni.
</vers>
    <vers num="26"> Labia deosculatur,
qui recta verba respondet.
</vers>
    <vers num="27"> Præpara foris opus tuum
et diligenter exerce illud in agro tuo,
ut postea ædifices domum tuam.
</vers>
    <vers num="28"> Ne sis testis frustra contra
proximum tuum
nec decipias quemquam labiis tuis.
</vers>
    <vers num="29"> Ne dicas: « Quomodo fecit
mihi, sic faciam ei,
reddam viro secundum opus suum ».
</vers>
    <vers num="30"> Per agrum hominis pigri transivi
et per vineam viri sensu carentis:
</vers>
    <vers num="31"> et ecce totum repleverant
urticæ,
et operuerant superficiem eius spinæ,
et maceria lapidum destructa erat;
</vers>
    <vers num="32"> quod cum vidissem, posui in corde
meo,
vidi, didici disciplinam:
</vers>
    <vers num="33"> « Parum dormies, modicum
dormitabis,
pauxillum manus conseres, ut quiescas,
</vers>
    <vers num="34"> et veniet tibi quasi cursor
egestas,
et mendicitas quasi vir armatus ».</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Hæ quoque parabolæ Salomonis,
quas transcripse runt viri Ezechiæ regis Iudæ.
</vers>
    <vers num="2"> Gloria Dei est celare verbum,
et gloria regum investigare sermonem.
</vers>
    <vers num="3"> Cælum præ altitudine et terra præ
profunditate,
et cor regum inscrutabile.
</vers>
    <vers num="4"> Aufer scorias de argento,
et egredietur vas pro argentario.
</vers>
    <vers num="5"> Aufer impium de conspectu regis,
et firmabitur iustitia thronus eius.
</vers>
    <vers num="6"> Ne gloriosus appareas coram rege
et in loco magnorum ne steteris.
</vers>
    <vers num="7"> Melius est enim ut dicatur tibi:
« Ascende huc »,
quam ut humilieris coram principe.
</vers>
    <vers num="8"> Quæ viderunt oculi tui,
ne proferas in iurgio cito,
quoniam quid facies postea,
cum dehonestaverit te amicus tuus?
</vers>
    <vers num="9"> Causam tuam tracta cum amico tuo
et secretum extranei ne reveles,
</vers>
    <vers num="10"> ne forte insultet tibi, cum
audierit,
et contumelia tua revocari non poterit.
</vers>
    <vers num="11"> Mala aurea in ornatibus
argenteis,
verbum prolatum in tempore suo.
</vers>
    <vers num="12"> Inauris aurea et margaritum
fulgens
sapiens, qui arguit super aurem audientem.
</vers>
    <vers num="13"> Sicut frigus nivis in die
messis,
ita legatus fidelis ei, qui misit eum:
animam ipsius recreat.
</vers>
    <vers num="14"> Nubes et ventus et pluviæ non
sequentes
vir gloriosus et promissa non complens.
</vers>
    <vers num="15"> Patientia lenietur princeps,
et lingua mollis confringet ossa.
</vers>
    <vers num="16"> Mel invenisti? Comede, quod sufficit
tibi,
ne forte satiatus evomas illud.
</vers>
    <vers num="17"> Subtrahe pedem tuum de domo proximi
tui,
ne quando satiatus oderit te.
</vers>
    <vers num="18"> Malleus et gladius et sagitta
acuta
homo, qui loquitur contra proximum suum falsum testimonium.
</vers>
    <vers num="19"> Dens putridus et pes vacillans,
qui sperat super infideli in die angustiæ.
</vers>
    <vers num="20"> Sicut exuens pallium in die
frigoris,
sicut acetum in nitro,
qui cantat carmina cordi tristi.
</vers>
    <vers num="21"> Si esurierit inimicus tuus, ciba
illum;
si sitierit, pota illum:
</vers>
    <vers num="22"> prunas enim congregabis super caput
eius,
et Dominus reddet tibi.
</vers>
    <vers num="23"> Ventus aquilo parturit pluvias,
et faciem tristem lingua detrahens.
</vers>
    <vers num="24"> Melius est sedere in angulo
domatis
quam cum muliere litigiosa et in domo communi.
</vers>
    <vers num="25"> Aqua frigida animæ sitienti
et nuntius bonus de terra longinqua.
</vers>
    <vers num="26"> Fons turbatus pede et vena
corrupta
iustus cadens coram impio.
</vers>
    <vers num="27"> Mel nimium comedere non est
bonum,
nec quæstus gloriæ est gloria.
</vers>
    <vers num="28"> Urbs diruta et absque muro
vir, qui non potest cohibere spiritum suum.</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Quomodo nix in æstate et pluvia
in messe,
sic indecens est stulto gloria.
</vers>
    <vers num="2"> Sicut avis ad alia transvolans et
hirundo volitans,
sic maledictum frustra prolatum non superveniet.
</vers>
    <vers num="3"> Flagellum equo et camus asino
et virga dorso stultorum.
</vers>
    <vers num="4"> Ne respondeas stulto iuxta stultitiam
suam,
ne tu quoque efficiaris ei similis;
</vers>
    <vers num="5"> responde stulto iuxta stultitiam
suam,
ne sibi sapiens esse videatur.
</vers>
    <vers num="6"> Amputat sibi pedes et iniuriam
bibit,
qui mittit verba per manum stulti.
</vers>
    <vers num="7"> Quomodomolles claudo tibiæ,
sic in ore stultorum parabola.
</vers>
    <vers num="8"> Sicut qui celat lapidem in
acervo,
ita qui tribuit insipienti honorem.
</vers>
    <vers num="9"> Spina crescens in manu temulenti,
sic parabola in ore stultorum.
</vers>
    <vers num="10"> Sagittarius, qui conicit ad
omnia,
ita qui stultum conducit et qui vagos conducit.
</vers>
    <vers num="11"> Sicut canis, qui revertitur ad
vomitum suum,
sic stultus, qui iterat stultitiam suam.
</vers>
    <vers num="12"> Vidisti hominem sapientem sibi
videri?
Magis illo spem habebit stultus.
</vers>
    <vers num="13"> Dicit piger: « Leæna est
in via,
et leo in plateis ».
</vers>
    <vers num="14"> Ostium vertitur in cardine suo,
et piger in lectulo suo.
</vers>
    <vers num="15"> Abscondit piger manum in catino
et laborat, si ad os suum eam converterit.
</vers>
    <vers num="16"> Sapientior sibi piger videtur
septem viris respondentibus sententias.
</vers>
    <vers num="17"> Apprehendit auribus canem,
qui transiens commiscetur rixæ alterius.
</vers>
    <vers num="18"> Sicut insanit, qui mittit
sagittas
et lanceas in mortem,
</vers>
    <vers num="19"> ita vir, qui decipit amicum suum
et dicit: « Nonne ludens feci? ».
</vers>
    <vers num="20"> Cum defecerint ligna, exstinguetur
ignis,
et, susurrone subtracto, iurgia conquiescent.
</vers>
    <vers num="21"> Sicut carbones ad prunas et ligna ad
ignem,
sic homo litigiosus ad inflammandas rixas.
</vers>
    <vers num="22"> Verba susurronis quasi dulcia
et ipsa perveniunt ad intima ventris.
</vers>
    <vers num="23"> Sicut argentum sordidum ornans vas
fictile,
sic labia levia et cor malum.
</vers>
    <vers num="24"> Labiis suis se dissimulabit
inimicus,
cum in corde tractaverit dolos:
</vers>
    <vers num="25"> quandomollierit vocem suam, ne
credideris ei,
quoniam septem abominationes sunt in corde illius;
</vers>
    <vers num="26"> operiet odium fraudulenter,
revelabitur autem malitia eius in concilio.
</vers>
    <vers num="27"> Qui fodit foveam, incidet in
eam;
et, qui volvit lapidem, revertetur ad eum.
</vers>
    <vers num="28"> Lingua fallax non amat
veritatem,
et os lubricum operatur ruinas.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Ne glorieris in crastinum
ignorans, quid superventura pariat dies.
</vers>
    <vers num="2"> Laudet te alienus et non os tuum,
extraneus et non labia tua.
</vers>
    <vers num="3"> Grave est saxum et onerosa arena,
sed ira stulti utroque gravior.
</vers>
    <vers num="4"> Sævitas et erumpens furor,
et coram zelo consistere quis poterit?
</vers>
    <vers num="5"> Melior est manifesta correptio
quam amor absconditus.
</vers>
    <vers num="6"> Veriora sunt vulnera diligentis
quam fraudulenta oscula odientis.
</vers>
    <vers num="7"> Anima saturata calcabit favum,
et anima esuriens etiam amarum pro dulci sumet.
</vers>
    <vers num="8"> Sicut avis transmigrans de nido
suo,
sic vir errans longe a loco suo.
</vers>
    <vers num="9"> Unguento et ture delectatur cor
et dulcedine amici in consilio ex animo.
</vers>
    <vers num="10"> Amicum tuum et amicum patris tui ne
dimiseris
et domum fratris tui ne ingrediaris in die afflictionis tuæ.
Melior est vicinus iuxta quam frater procul.
</vers>
    <vers num="11"> Stude sapientiæ, fili mi, et
lætifica cor meum,
ut possim exprobranti mihi respondere sermonem.
</vers>
    <vers num="12"> Astutus videns malum absconditus
est;
simplices transeuntes multati sunt.
</vers>
    <vers num="13"> Tolle vestimentum eius, qui
spopondit pro extraneo,
et pro alienis aufer ei pignus.
</vers>
    <vers num="14"> Qui benedicit proximo suo voce
grandi mane consurgens,
maledictio reputabitur ei.
</vers>
    <vers num="15"> Tecta perstillantia in die
frigoris
et litigiosa mulier comparantur;
</vers>
    <vers num="16"> qui retinet eam, quasi qui ventum
teneat,
et oleum dextera sua tenere reperietur.
</vers>
    <vers num="17"> Ferrum ferro exacuitur,
et homo exacuit faciem amici sui.
</vers>
    <vers num="18"> Qui servat ficum, comedet fructus
eius;
et, qui custos est domini sui, glorificabitur.
</vers>
    <vers num="19"> Quomodo in aqua facies prospicit ad
faciem,
sic cor hominis ad hominem.
</vers>
    <vers num="20"> Infernus et Perditio numquam
implentur,
similiter et oculi hominum insatiabiles.
</vers>
    <vers num="21"> Quomodo probatur in conflatorio
argentum et in fornace aurum,
sic probatur homo ore laudantis.
</vers>
    <vers num="22"> Si pilo contuderis stultum in pila
quasi ptisanas,
non auferetur ab eo stultitia eius.
</vers>
    <vers num="23"> Diligenter agnosce vultum pecoris
tui;
appone cor tuum ad greges,
</vers>
    <vers num="24"> non enim habebis iugiter
divitias.
Num corona tribuetur in generationem et generationem?
</vers>
    <vers num="25"> Nudata sunt prata, et apparuerunt
herbæ virentes,
et collecta sunt fena de montibus;
</vers>
    <vers num="26"> agni ad vestimentum tuum,
et hædi ad agri pretium;
</vers>
    <vers num="27"> sufficiat tibi lac caprarum in cibum
tuum
et in cibum domus tuæ et ad victum ancillis tuis.</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Fugit impius, nemine
persequente;
iustus autem quasi leo confidens.
</vers>
    <vers num="2"> Propter peccata terræ multi
principes eius;
et propter hominem intellegentem et sapientem
rectus ordo longior erit.
</vers>
    <vers num="3"> Vir pauper et calumnians pauperes
similis est imbri vehementi, in quo paratur fames.
</vers>
    <vers num="4"> Qui derelinquunt legem, laudant
impium;
qui custodiunt, succenduntur contra eum.
</vers>
    <vers num="5"> Viri mali non intellegunt
iudicium;
qui autem requirunt Dominum, animadvertunt omnia.
</vers>
    <vers num="6"> Melior est pauper ambulans in
simplicitate sua
quam perversus in viis suis, quamquam dives.
</vers>
    <vers num="7"> Qui custodit legem, filius sapiens
est;
qui autem comissatores pascit, confundit patrem suum.
</vers>
    <vers num="8"> Qui coacervat divitias suas usuris et
fenore,
liberali in pauperes congregat eas.
</vers>
    <vers num="9"> Qui declinat aures suas, ne audiat
legem,
oratio quoque eius erit exsecrabilis.
</vers>
    <vers num="10"> Qui decipit iustos in via mala, in
interitu suo corruet,
et simplices possidebunt bona eius.
</vers>
    <vers num="11"> Sapiens sibi videtur vir dives,
pauper autem prudens scrutabitur eum.
</vers>
    <vers num="12"> In exsultatione iustorum multa
gloria est,
et, cum exaltantur impii, abscondit se homo.
</vers>
    <vers num="13"> Qui abscondit scelera sua, non
prosperabit;
qui autem confessus fuerit et reliquerit ea,
misericordiam consequetur.
</vers>
    <vers num="14"> Beatus homo, qui semper est
pavidus;
qui vero indurat cor suum, corruet in malum.
</vers>
    <vers num="15"> Leo rugiens et ursus esuriens
princeps impius super populum pauperem.
</vers>
    <vers num="16"> Dux indigens prudentia multos
opprimet;
qui autem odit avaritiam, longi fient dies eius.
</vers>
    <vers num="17"> Hominem, animæ cuiusdam sanguine
gravatum,
si usque ad lacum fugerit, nemo sustineat.
</vers>
    <vers num="18"> Qui ambulat simpliciter, salvus
erit;
qui perversis graditur viis, subito concidet.
</vers>
    <vers num="19"> Qui operatur terram suam, satiabitur
panibus;
qui autem sectatur otium, replebitur egestate.
</vers>
    <vers num="20"> Vir fidelis multum laudabitur;
qui autem festinat ditari, non erit innocens.
</vers>
    <vers num="21"> Qui dignoscit in iudicio faciem, non
benefacit;
et pro buccella panis prævaricatur homo.
</vers>
    <vers num="22"> Festinat ditari vir invidus,
ignorat quod egestas superveniet ei.
</vers>
    <vers num="23"> Qui corripit hominem, gratiam postea
inveniet
magis quam ille, qui lingua blanditur.
</vers>
    <vers num="24"> Qui abripit aliquid a patre suo et a
matre
et dicit: « Hoc non est peccatum »,
particeps homicidæ est.
</vers>
    <vers num="25"> Qui desiderium dilatat, iurgia
concitat;
qui vero sperat in Domino, impinguabitur.
</vers>
    <vers num="26"> Qui confidit in corde suo, stultus
est;
qui autem graditur sapienter, ipse salvabitur.
</vers>
    <vers num="27"> Qui dat pauperi, non indigebit;
qui autem occultat oculos, abundabit maledictis.
</vers>
    <vers num="28"> Cum surrexerint impii, abscondentur
homines;
cum illi perierint, multiplicabuntur iusti.</vers>
  </cap>
  <subtitulum>Capitulum 29</subtitulum>
  <cap num="29">
    <vers num="1"> Vir, qui correptiones dura cervice
contemnit,
subito conteretur absque sanatione.
</vers>
    <vers num="2"> In multiplicatione iustorum
lætabitur vulgus;
et in dominatione impii gemet populus.
</vers>
    <vers num="3"> Vir, qui amat sapientiam, lætificat
patrem suum;
qui autem nutrit scorta, perdet substantiam.
</vers>
    <vers num="4"> Rex in iustitia erigit terram;
vir acceptor donorum destruet eam.
</vers>
    <vers num="5"> Homo, qui blanditur amico suo,
rete expandit gressibus eius.
</vers>
    <vers num="6"> In peccato vir iniquus irretitur
laqueo,
et iustus exsultabit atque gaudebit.
</vers>
    <vers num="7"> Novit iustus causam pauperum,
impius ignorat scientiam.
</vers>
    <vers num="8"> Homines pestilentes dissipant
civitatem;
sapientes vero avertunt furorem.
</vers>
    <vers num="9"> Vir sapiens, si cum stulto iudicio
contenderit,
sive irascatur sive rideat, non inveniet requiem.
</vers>
    <vers num="10"> Viri sanguinum oderunt
simplicem;
iusti autem quærunt animam eius.
</vers>
    <vers num="11"> Totum spiritum suum profert
stultus;
sapiens mitigat eum in posterum.
</vers>
    <vers num="12"> Princeps, qui libenter audit verba
mendacii,
omnes ministros habet impios.
</vers>
    <vers num="13"> Pauper et oppressor obviaverunt
sibi,
utriusque oculorum illuminator est Dominus.
</vers>
    <vers num="14"> Rex, qui iudicat in veritate
pauperes,
thronus eius in æternum firmabitur.
</vers>
    <vers num="15"> Virga atque correptio tribuit
sapientiam;
puer autem, qui dimittitur voluntati suæ, confundit matrem
suam.
</vers>
    <vers num="16"> In multiplicatione impiorum
multiplicabuntur scelera,
et iusti ruinas eorum videbunt.
</vers>
    <vers num="17"> Erudi filium tuum, et refrigerabit
te
et dabit delicias animæ tuæ.
</vers>
    <vers num="18"> Cum visio defecerit, dissipabitur
populus;
qui vero custodit legem, beatus est.
</vers>
    <vers num="19"> Servus verbis non potest
erudiri,
quia intellegit et respondere contemnit.
</vers>
    <vers num="20"> Vidisti hominem velocem ad
loquendum?
Magis illo spem habebit insipiens.
</vers>
    <vers num="21"> Qui delicate a pueritia nutrit
servum suum,
postea sentiet eum contumacem.
</vers>
    <vers num="22"> Vir iracundus provocat rixas;
et, qui ad indignandum facilis est, erit ad peccandum
proclivior.
</vers>
    <vers num="23"> Superbia hominis humiliabit eum,
et humilis spiritu suscipiet gloriam.
</vers>
    <vers num="24"> Qui cum fure participat, odit animam
suam;
adiuramentum audit et non indicat.
</vers>
    <vers num="25"> Timor hominis inducit laqueum;
qui sperat in Domino, sublevabitur.
</vers>
    <vers num="26"> Multi requirunt faciem
principis;
et iudicium a Domino egreditur singulorum.
</vers>
    <vers num="27"> Abominantur iusti virum impium;
et abominantur impii eos, qui recta sunt via.</vers>
  </cap>
  <subtitulum>Capitulum 30</subtitulum>
  <cap num="30">
    <vers num="1"> Verba Agur filii Iaces ex
Massa.
Oraculum hominis ad Itiel,
ad Itiel et Ucal.
</vers>
    <vers num="2"> Quoniam stultissimus sum virorum,
et sapientia hominum non est mecum;
</vers>
    <vers num="3"> et non didici sapientiam
et scientiam sanctorum non novi.
</vers>
    <vers num="4"> Quis ascendit in cælum atque
descendit?
Quis continuit spiritum in manibus suis?
Quis colligavit aquas quasi in vestimento?
Quis statuit omnes terminos terræ?
Quod nomen est eius, et quod nomen filii eius, si nosti?
</vers>
    <vers num="5"> Omnis sermo Dei probatus
clipeus est sperantibus in eum.
</vers>
    <vers num="6"> Ne addas quidquam verbis illius:
et arguaris inveniarisque mendax.
</vers>
    <vers num="7"> Duo rogavi te,
ne deneges mihi, antequam moriar:
</vers>
    <vers num="8"> vanitatem et verba mendacia longe fac
a me,
mendicitatem et divitias ne dederis mihi,
tribue tantum victum demensum mihi,
</vers>
    <vers num="9"> ne forte satiatus illiciar ad
negandum
et dicam: « Quis est Dominus? »
aut egestate compulsus furer
et periurem nomen Dei mei.
</vers>
    <vers num="10"> Ne calumnieris servum ad dominum
suum,
ne forte maledicat tibi, et puniaris.
</vers>
    <vers num="11"> Generatio, quæ patri suo
maledicit
et quæ matri suæ non benedicit.
</vers>
    <vers num="12"> Generatio, quæ sibi munda
videtur
et non est lota a sordibus suis.
</vers>
    <vers num="13"> Generatio, cuius oculi quam excelsi
sunt,
et palpebræ eius in alta surrectæ!
</vers>
    <vers num="14"> Generatio, quæ pro dentibus gladios
habet,
et cultri molares eius,
ut comedat inopes de terra
et pauperes ex hominibus.
</vers>
    <vers num="15"> Sanguisugæ duæ sunt filiæ:
« Affer, affer! ».
Tria sunt insaturabilia,
et quattuor, quæ numquam dicunt:
« Sufficit! »:
</vers>
    <vers num="16"> infernus et venter sterilis,
terra, quæ non satiatur aqua,
ignis, qui numquam dicit: « Sufficit! ».
</vers>
    <vers num="17"> Oculum, qui subsannat patrem
et qui despicit obsequium matris suæ,
effodiant eum corvi de torrente,
et comedant eum filii aquilæ.
</vers>
    <vers num="18"> Tria sunt nimis difficilia mihi,
et quattuor penitus ignoro:
</vers>
    <vers num="19"> viam aquilæ in cælo,
viam colubri super petram,
viam navis in medio mari
et viam viri in adulescentula.
</vers>
    <vers num="20"> Talis est et via mulieris
adulteræ,
quæ comedit et tergens os suum dicit:
« Non sum operata malum ».
</vers>
    <vers num="21"> Per tria movetur terra,
et quattuor non potest sustinere:
</vers>
    <vers num="22"> per servum, cum regnaverit,
per stultum, cum saturatus fuerit cibo,
</vers>
    <vers num="23"> per odiosam mulierem, cum in
matrimonio fuerit assumpta,
et per ancillam, cum fuerit heres dominæ suæ.
</vers>
    <vers num="24"> Quattuor sunt minima terræ,
et ipsa sunt sapientiora sapientibus:
</vers>
    <vers num="25"> formicæ populus infirmus,
quæ præparant in messe cibum sibi;
</vers>
    <vers num="26"> hyraces plebs invalida,
qui collocant in petra cubile suum;
</vers>
    <vers num="27"> regem locusta non habet
et egreditur universa per turmas suas;
</vers>
    <vers num="28"> stellio manibus nititur
et moratur in ædibus regis.
</vers>
    <vers num="29"> Tria sunt, quæ bene gradiuntur,
et quattuor, quæ incedunt feliciter:
</vers>
    <vers num="30"> leo fortissimus bestiarum
ad nullius pavebit occursum,
</vers>
    <vers num="31"> gallus succinctus lumbos et
aries
et rex, qui secum habet exercitum.
</vers>
    <vers num="32"> Si stultum te præbuisti, postquam
elevatus es in sublime,
et si considerasti, ori impone manum.
</vers>
    <vers num="33"> Qui enim fortiter premit lac,
exprimit butyrum,
et, qui vehementer emungit nares, elicit sanguinem,
et, qui provocat iras, producit discordias.</vers>
  </cap>
  <subtitulum>Capitulum 31</subtitulum>
  <cap num="31">
    <vers num="1"> Verba Lamuelis regis Massa, quæ
erudivit eum mater eius.
</vers>
    <vers num="2"> Quid, fili mi? Quid, fili uteri
mei?
Quid, fili votorum meorum?
</vers>
    <vers num="3"> Ne dederis mulieribus substantiam
tuam
et vias tuas illis, quæ delent reges.
</vers>
    <vers num="4"> Non decet reges, o Lamuel, non decet
reges bibere vinum,
nec magistratus desiderare siceram,
</vers>
    <vers num="5"> ne forte bibant et obliviscantur
iudiciorum
et mutent causam omnium filiorum pauperis.
</vers>
    <vers num="6"> Date siceram pereunti
et vinum his, qui amaro sunt animo:
</vers>
    <vers num="7"> bibat et obliviscatur egestatis
suæ
et doloris sui non recordetur amplius.
</vers>
    <vers num="8"> Aperi os tuum pro muto
et causis omnium filiorum, qui pereunt;
</vers>
    <vers num="9"> aperi os tuum, decerne, quod iustum
est,
et iudica inopem et pauperem.
</vers>
    <vers num="10"> <cursiva>ALEPH</cursiva>. Mulierem fortem quis
inveniet?
Longe super gemmas pretium eius.
</vers>
    <vers num="11"> <cursiva>BETH</cursiva>. Confidit in ea cor viri sui et
spoliis non indigebit.
</vers>
    <vers num="12"> <cursiva>GHIMEL</cursiva>. Reddet ei bonum et non malum
omnibus diebus vitæ suæ.
</vers>
    <vers num="13"> <cursiva>DALETH</cursiva>. Quæsivit lanam et linum
et operata est delectatione manuum suarum.
</vers>
    <vers num="14"> <cursiva>HE</cursiva>. Facta est quasi navis
institoris
de longe portans panem suum.
</vers>
    <vers num="15"> <cursiva>VAU</cursiva>. Et de nocte surrexit
deditque prædam domesticis suis
et cibaria ancillis suis.
</vers>
    <vers num="16"> <cursiva>ZAIN</cursiva>. Consideravit agrum et emit
eum;
de fructu manuum suarum plantavit vineam.
</vers>
    <vers num="17"> <cursiva>HETH</cursiva>. Accinxit fortitudine lumbos
suos
et roboravit brachium suum.
</vers>
    <vers num="18"> <cursiva>TETH</cursiva>. Gustavit et vidit quia bona
est negotiatio eius;
non exstinguetur in nocte lucerna eius.
</vers>
    <vers num="19"> <cursiva>IOD</cursiva>. Manum suam misit ad colos,
et digiti eius apprehenderunt fusum.
</vers>
    <vers num="20"> <cursiva>CAPH</cursiva>. Palmas suas aperuit inopi
et manum suam extendit ad pauperem.
</vers>
    <vers num="21"> <cursiva>LAMED</cursiva>. Non timebit domui suæ a
frigoribus nivis:
omnes enim domestici eius vestiti sunt duplicibus.
</vers>
    <vers num="22"> <cursiva>MEM</cursiva>. Stragulatam vestem fecit
sibi;
byssus et purpura indumentum eius.
</vers>
    <vers num="23"> <cursiva>NUN</cursiva>. Nobilis in portis vir eius,
quando sederit cum senatoribus terræ.
</vers>
    <vers num="24"> <cursiva>SAMECH</cursiva>. Sindonem fecit et
vendidit
et cingulum tradidit Chananæo.
</vers>
    <vers num="25"> Ain. Fortitudo et decor indumentum
eius,
et ridebit in die novissimo.
</vers>
    <vers num="26"> <cursiva>PHE</cursiva>. Os suum aperuit sapientiæ,
et lex clementiæ in lingua eius.
</vers>
    <vers num="27"> <cursiva>SADE</cursiva>. Consideravit semitas domus
suæ
et panem otiosa non comedit.
</vers>
    <vers num="28"> <cursiva>COPH</cursiva>. Surrexerunt filii eius et
beatissimam prædicaverunt,
vir eius et laudavit eam:
</vers>
    <vers num="29"> <cursiva>RES</cursiva>. « Multæ filiæ
fortiter operatæ sunt,
tu supergressa es universas ».
</vers>
    <vers num="30"> <cursiva>SIN</cursiva>. Fallax gratia et vana est
pulchritudo;
mulier timens Dominum ipsa laudabitur.
</vers>
    <vers num="31"> <cursiva>TAU</cursiva>. Date ei de fructu manuum
suarum,
et laudent eam in portis opera eius.</vers>
  </cap>
</romanliturgy>
