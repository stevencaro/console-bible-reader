<?xml version="1.0" encoding="utf-8"?>
<romanliturgy lingua="la" elibro="mt">
  <titulum>Evangelium secundum Matthæum</titulum>
  <subtitulum>Capitulum 1</subtitulum>
  <cap num="1">
    <vers num="1"> Liber generationis Iesu Christi
filii David filii Abraham.
</vers>
    <vers num="2"> Abraham genuit Isaac, Isaac autem
genuit Iacob, Iacob autem genuit Iudam et fratres eius,
</vers>
    <vers num="3"> Iudas autem genuit Phares et Zara de
Thamar, Phares autem genuit Esrom, Esrom autem genuit Aram,
</vers>
    <vers num="4"> Aram autem genuit Aminadab, Aminadab
autem genuit Naasson, Naasson autem genuit Salmon,
</vers>
    <vers num="5"> Salmon autem genuit Booz de Rahab,
Booz autem genuit Obed ex Ruth, Obed autem genuit Iesse,
</vers>
    <vers num="6"> Iesse autem genuit David regem.
David autem genuit Salomonem ex ea, quæ fuit Uriæ,
</vers>
    <vers num="7"> Salomon autem genuit Roboam, Roboam
autem genuit Abiam, Abia autem genuit Asa,
</vers>
    <vers num="8"> Asa autem genuit Iosaphat, Iosaphat
autem genuit Ioram, Ioram autem genuit Oziam,
</vers>
    <vers num="9"> Ozias autem genuit Ioatham, Ioatham
autem genuit Achaz, Achaz autem genuit Ezechiam,
</vers>
    <vers num="10"> Ezechias autem genuit Manassen,
Manasses autem genuit Amon, Amon autem genuit Iosiam,
</vers>
    <vers num="11"> Iosias autem genuit Iechoniam et
fratres eius in transmigratione Babylonis.
</vers>
    <vers num="12"> Et post transmigrationem Babylonis
Iechonias genuit Salathiel, Salathiel autem genuit Zorobabel,
</vers>
    <vers num="13"> Zorobabel autem genuit Abiud, Abiud
autem genuit Eliachim, Eliachim autem genuit Azor,
</vers>
    <vers num="14"> Azor autem genuit Sadoc, Sadoc autem
genuit Achim, Achim autem genuit Eliud,
</vers>
    <vers num="15"> Eliud autem genuit Eleazar, Eleazar
autem genuit Matthan, Matthan autem genuit Iacob,
</vers>
    <vers num="16"> Iacob autem genuit Ioseph virum
Mariæ, de qua natus est Iesus, qui vocatur Christus.
</vers>
    <vers num="17"> Omnes ergo generationes ab Abraham
usque ad David generationes quattuordecim; et a David usque ad
transmigrationem Babylonis generationes quattuordecim; et a
transmigratione Babylonis usque ad Christum generationes
quattuordecim.
</vers>
    <vers num="18"> Iesu Christi autem generatio sic
erat.
Cum esset desponsata mater eius Maria Ioseph, antequam convenirent
inventa est in utero habens de Spiritu Sancto.
</vers>
    <vers num="19"> Ioseph autem vir eius, cum esset
iustus et nollet eam traducere, voluit occulte dimittere eam.
</vers>
    <vers num="20"> Hæc autem eo cogitante, ecce
angelus Domini in somnis apparuit ei dicens: « Ioseph
fili David, noli timere accipere Mariam coniugem tuam. Quod enim in
ea natum est, de Spiritu Sancto est;
</vers>
    <vers num="21"> pariet autem filium, et vocabis
nomen eius Iesum: ipse enim salvum faciet populum suum a peccatis
eorum ».
</vers>
    <vers num="22"> Hoc autem totum factum est, ut
adimpleretur id, quod dictum est a Domino per prophetam
dicentem:
</vers>
    <vers num="23"> « Ecce, virgo in utero
habebit et pariet filium, et vocabunt nomen eius
Emmanuel », quod est interpretatum Nobiscum Deus.
</vers>
    <vers num="24"> Exsurgens autem Ioseph a somno
fecit, sicut præcepit ei angelus Domini, et accepit coniugem
suam;
</vers>
    <vers num="25"> et non cognoscebat eam, donec
peperit filium, et vocavit nomen eius Iesum.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Cum autem natus esset Iesus in
Bethlehem Iudææ in diebus Herodis regis, ecce Magi ab oriente
venerunt Hierosolymam
</vers>
    <vers num="2"> dicentes: « Ubi est, qui
natus est, rex Iudæorum? Vidimus enim stellam eius in oriente et
venimus adorare eum ».
</vers>
    <vers num="3"> Audiens autem Herodes rex turbatus
est et omnis Hierosolyma cum illo;
</vers>
    <vers num="4"> et congregans omnes principes
sacerdotum et scribas populi, sciscitabatur ab eis ubi Christus
nasceretur.
</vers>
    <vers num="5"> At illi dixerunt ei: « In
Bethlehem Iudææ. Sic enim scriptum est per prophetam:
</vers>
    <vers num="6"> "Et tu, Bethlehem terra Iudæ,
nequaquam minima es in principibus Iudæ;
ex te enim exiet dux,
qui reget populum meum Israel" ».
</vers>
    <vers num="7"> Tunc Herodes, clam vocatis Magis,
diligenter didicit ab eis tempus stellæ, quæ apparuit eis;
</vers>
    <vers num="8"> et mittens illos in Bethlehem dixit:
« Ite et interrogate diligenter de puero; et cum
inveneritis, renuntiate mihi, ut et ego veniens adorem
eum ».
</vers>
    <vers num="9"> Qui cum audissent regem, abierunt. Et
ecce stella, quam viderant in oriente, antecedebat eos, usque dum
veniens staret supra, ubi erat puer.
</vers>
    <vers num="10"> Videntes autem stellam gavisi sunt
gaudio magno valde.
</vers>
    <vers num="11"> Et intrantes domum viderunt puerum
cum Maria matre eius, et procidentes adoraverunt eum; et apertis
thesauris suis, obtulerunt ei munera, aurum et tus et myrrham.
</vers>
    <vers num="12"> Et responso accepto in somnis, ne
redirent ad Herodem, per aliam viam reversi sunt in regionem
suam.
</vers>
    <vers num="13"> Qui cum recessissent, ecce angelus
Domini apparet in somnis Ioseph dicens: « Surge et
accipe puerum et matrem eius et fuge in Ægyptum et esto ibi, usque
dum dicam tibi; futurum est enim ut Herodes quærat puerum ad
perdendum eum ».
</vers>
    <vers num="14"> Qui consurgens accepit puerum et
matrem eius nocte et recessit in Ægyptum
</vers>
    <vers num="15"> et erat ibi usque ad obitum Herodis,
ut adimpleretur, quod dictum est a Domino per prophetam
dicentem:
« Ex Ægypto vocavi filium meum ».
</vers>
    <vers num="16"> Tunc Herodes videns quoniam illusus
esset a Magis, iratus est valde et mittens occidit omnes pueros,
qui erant in Bethlehem et in omnibus finibus eius, a bimatu et
infra, secundum tempus, quod exquisierat a Magis.
</vers>
    <vers num="17"> Tunc adimpletum est, quod dictum est
per Ieremiam prophetam dicentem:
</vers>
    <vers num="18"> « Vox in Rama audita
est,
ploratus et ululatus multus:
Rachel plorans filios suos,
et noluit consolari, quia non sunt ».
</vers>
    <vers num="19"> Defuncto autem Herode, ecce apparet
angelus Domini in somnis Ioseph in Ægypto
</vers>
    <vers num="20"> dicens: « Surge et accipe
puerum et matrem eius et vade in terram Israel; defuncti sunt enim,
qui quærebant animam pueri ».
</vers>
    <vers num="21"> Qui surgens accepit puerum et matrem
eius et venit in terram Israel.
</vers>
    <vers num="22"> Audiens autem quia Archelaus
regnaret in Iudæa pro Herode patre suo, timuit illuc ire; et
admonitus in somnis, secessit in partes Galilææ
</vers>
    <vers num="23"> et veniens habitavit in civitate,
quæ vocatur Nazareth, ut adimpleretur, quod dictum est per
Prophetas: « Nazaræus vocabitur ».</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> In diebus autem illis venit
Ioannes Baptista prædicans in deserto Iudææ
</vers>
    <vers num="2"> et dicens: « Pænitentiam
agite; appropinquavit enim regnum cælorum ».
</vers>
    <vers num="3"> Hic est enim, qui dictus est per
Isaiam prophetam dicentem:
« Vox clamantis in deserto:
"Parate viam Domini,
rectas facite semitas eius!" ».
</vers>
    <vers num="4"> Ipse autem Ioannes habebat
vestimentum de pilis cameli et zonam pelliceam circa lumbos suos;
esca autem eius erat locustæ et mel silvestre.
</vers>
    <vers num="5"> Tunc exibat ad eum Hierosolyma et
omnis Iudæa et omnis regio circa Iordanem,
</vers>
    <vers num="6"> et baptizabantur in Iordane flumine
ab eo, confitentes peccata sua.
</vers>
    <vers num="7"> Videns autem multos pharisæorum et
sadducæorum venientes ad baptismum suum, dixit eis:
« Progenies viperarum, quis demonstravit vobis fugere a
futura ira?
</vers>
    <vers num="8"> Facite ergo fructum dignum
pænitentiæ
</vers>
    <vers num="9"> et ne velitis dicere intra vos:
«Patrem habemus Abraham»; dico enim vobis quoniam
potest Deus de lapidibus istis suscitare Abrahæ filios.
</vers>
    <vers num="10"> Iam enim securis ad radicem arborum
posita est; omnis ergo arbor, quæ non facit fructum bonum,
exciditur et in ignem mittitur.
</vers>
    <vers num="11"> Ego quidem vos baptizo in aqua in
pænitentiam; qui autem post me venturus est, fortior me est, cuius
non sum dignus calceamenta portare; ipse vos baptizabit in Spiritu
Sancto et igni,
</vers>
    <vers num="12"> cuius ventilabrum in manu sua, et
permundabit aream suam et congregabit triticum suum in horreum,
paleas autem comburet igni inexstinguibili ».
</vers>
    <vers num="13"> Tunc venit Iesus a Galilæa in
Iordanem ad Ioannem, ut baptizaretur ab eo.
</vers>
    <vers num="14"> Ioannes autem prohibebat eum dicens:
« Ego a te debeo baptizari, et tu venis ad
me? ».
</vers>
    <vers num="15"> Respondens autem Iesus dixit ei:
« Sine modo, sic enim decet nos implere omnem
iustitiam ». Tunc dimittit eum.
</vers>
    <vers num="16"> Baptizatus autem Iesus, confestim
ascendit de aqua; et ecce aperti sunt ei cæli, et vidit Spiritum
Dei descendentem sicut columbam et venientem super se.
</vers>
    <vers num="17"> Et ecce vox de cælis dicens:
«Hic est Filius meus dilectus, in quo
mihi complacui ».</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Tunc Iesus ductus est in desertum
a Spiritu, ut tentaretur a Diabolo.
</vers>
    <vers num="2"> Et cum ieiunasset quadraginta diebus
et quadraginta noctibus, postea esuriit.
</vers>
    <vers num="3"> Et accedens tentator dixit ei:
« Si Filius Dei es, dic, ut lapides isti panes
fiant ».
</vers>
    <vers num="4"> Qui respondens dixit:
« Scriptum est:
"Non in pane solo vivet homo,
sed in omni verbo, quod procedit de ore Dei" ».
</vers>
    <vers num="5"> Tunc assumit eum Diabolus in sanctam
civitatem et statuit eum supra pinnaculum templi
</vers>
    <vers num="6"> et dicit ei: « Si Filius
Dei es, mitte te deorsum. Scriptum est enim:
"Angelis suis mandabit de te,
et in manibus tollent te,
ne forte offendas ad lapidem pedem tuum" ».
</vers>
    <vers num="7"> Ait illi Iesus: « Rursum
scriptum est: "Non tentabis Dominum Deum tuum" ».
</vers>
    <vers num="8"> Iterum assumit eum Diabolus in montem
excelsum valde et ostendit ei omnia regna mundi et gloriam
eorum
</vers>
    <vers num="9"> et dicit illi: « Hæc tibi
omnia dabo, si cadens adoraveris me».
</vers>
    <vers num="10"> Tunc dicit ei Iesus:
« Vade, Satanas! Scriptum est enim:
"Dominum Deum tuum adorabis
et illi soli servies" ».
</vers>
    <vers num="11"> Tunc reliquit eum Diabolus, et ecce
angeli accesserunt et ministrabant ei.
</vers>
    <vers num="12"> Cum autem audisset quod Ioannes
traditus esset, secessit in Galilæam.
</vers>
    <vers num="13"> Et relicta Nazareth, venit et
habitavit in Capharnaum maritimam
</vers>
    <vers num="14"> in finibus Zabulon et Nephthali, ut
impleretur, quod dictum est per Isaiam prophetam dicentem:
</vers>
    <vers num="15"> « Terra Zabulon et terra
Nephthali,
ad viam maris, trans Iordanem,
Galilæa gentium;
</vers>
    <vers num="16"> populus, qui sedebat in
tenebris,
lucem vidit magnam,
et sedentibus in regione et umbra mortis
lux orta est eis ».
</vers>
    <vers num="17"> Exinde cœpit Iesus prædicare et
dicere: « Pænitentiam agite; appropinquavit enim regnum
cælorum ».
</vers>
    <vers num="18"> Ambulans autem iuxta mare Galilææ,
vidit duos fratres, Simonem, qui vocatur Petrus, et Andream fratrem
eius, mittentes rete in mare; erant enim piscatores.
</vers>
    <vers num="19"> Et ait illis: « Venite
post me, et faciam vos piscatores hominum ».
</vers>
    <vers num="20"> At illi continuo, relictis retibus,
secuti sunt eum.
</vers>
    <vers num="21"> Et procedens inde vidit alios duos
fratres, Iacobum Zebedæi et Ioannem fratrem eius, in navi cum
Zebedæo patre eorum reficientes retia sua; et vocavit eos.
</vers>
    <vers num="22"> Illi autem statim, relicta navi et
patre suo, secuti sunt eum.
</vers>
    <vers num="23"> Et circumibat Iesus totam Galilæam,
docens in synagogis eorum et prædicans evangelium regni et sanans
omnem languorem et omnem infirmitatem in populo.
</vers>
    <vers num="24"> Et abiit opinio eius in totam
Syriam; et obtulerunt ei omnes male habentes, variis languoribus et
tormentis comprehensos, et qui dæmonia habebant, et lunaticos et
paralyticos, et curavit eos.
</vers>
    <vers num="25"> Et secutæ sunt eum turbæ multæ de
Galilæa et Decapoli et Hierosolymis et Iudæa et de trans
Iordanem.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Videns autem turbas, ascendit in
montem; et cum sedisset, accesserunt ad eum discipuli eius;
</vers>
    <vers num="2"> et aperiens os suum docebat eos
dicens:
</vers>
    <vers num="3"> « Beati pauperes spiritu,
quoniam ipsorum est regnum cælorum.
</vers>
    <vers num="4"> Beati, qui lugent, quoniam ipsi
consolabuntur.
</vers>
    <vers num="5"> Beati mites, quoniam ipsi possidebunt
terram.
</vers>
    <vers num="6"> Beati, qui esuriunt et sitiunt
iustitiam, quoniam ipsi saturabuntur.
</vers>
    <vers num="7"> Beati misericordes, quia ipsi
misericordiam consequentur.
</vers>
    <vers num="8"> Beati mundo corde, quoniam ipsi Deum
videbunt.
</vers>
    <vers num="9"> Beati pacifici, quoniam filii Dei
vocabuntur.
</vers>
    <vers num="10"> Beati, qui persecutionem patiuntur
propter iustitiam, quoniam ipsorum est regnum cælorum.
</vers>
    <vers num="11"> Beati estis cum maledixerint vobis
et persecuti vos fuerint et dixerint omne malum adversum vos,
mentientes, propter me.
</vers>
    <vers num="12"> Gaudete et exsultate, quoniam merces
vestra copiosa est in cælis; sic enim persecuti sunt prophetas,
qui fuerunt ante vos.
</vers>
    <vers num="13"> Vos estis sal terræ; quod si sal
evanuerit, in quo salietur? Ad nihilum valet ultra, nisi ut
mittatur foras et conculcetur ab hominibus.
</vers>
    <vers num="14"> Vos estis lux mundi. Non potest
civitas abscondi supra montem posita;
</vers>
    <vers num="15"> neque accendunt lucernam et ponunt
eam sub modio, sed super candelabrum, ut luceat omnibus, qui in
domo sunt.
</vers>
    <vers num="16"> Sic luceat lux vestra coram
hominibus, ut videant vestra bona opera et glorificent Patrem
vestrum, qui in cælis est.
</vers>
    <vers num="17"> Nolite putare quoniam veni solvere
Legem aut Prophetas; non veni solvere, sed adimplere.
</vers>
    <vers num="18"> Amen quippe dico vobis: Donec
transeat cælum et terra, iota unum aut unus apex non præteribit a
Lege, donec omnia fiant.
</vers>
    <vers num="19"> Qui ergo solverit unum de mandatis
istis minimis et docuerit sic homines, minimus vocabitur in regno
cælorum; qui autem fecerit et docuerit, hic magnus vocabitur in
regno cælorum.
</vers>
    <vers num="20"> Dico enim vobis: Nisi abundaverit
iustitia vestra plus quam scribarum et pharisæorum, non intrabitis
in regnum cælorum.
</vers>
    <vers num="21"> Audistis quia dictum est antiquis:
«Non occides; qui autem occiderit, reus erit
iudicio».
</vers>
    <vers num="22"> Ego autem dico vobis: Omnis, qui
irascitur fratri suo, reus erit iudicio; qui autem dixerit fratri
suo: «Racha», reus erit concilio; qui autem dixerit:
«Fatue», reus erit gehennæ ignis.
</vers>
    <vers num="23"> Si ergo offeres munus tuum ad
altare, et ibi recordatus fueris quia frater tuus habet aliquid
adversum te,
</vers>
    <vers num="24"> relinque ibi munus tuum ante altare
et vade, prius, reconciliare fratri tuo et tunc veniens offer munus
tuum.
</vers>
    <vers num="25"> Esto consentiens adversario tuo
cito, dum es in via cum eo, ne forte tradat te adversarius iudici,
et iudex tradat te ministro, et in carcerem mittaris.
</vers>
    <vers num="26"> Amen dico tibi: Non exies inde,
donec reddas novissimum quadrantem.
</vers>
    <vers num="27"> Audistis quia dictum est: "Non
mœchaberis".
</vers>
    <vers num="28"> Ego autem dico vobis: Omnis, qui
viderit mulierem ad concupiscendum eam, iam mœchatus est eam in
corde suo.
</vers>
    <vers num="29"> Quod si oculus tuus dexter
scandalizat te, erue eum et proice abs te; expedit enim tibi, ut
pereat unum membrorum tuorum, quam totum corpus tuum mittatur in
gehennam.
</vers>
    <vers num="30"> Et si dextera manus tua scandalizat
te, abscide eam et proice abs te; expedit enim tibi, ut pereat unum
membrorum tuorum, quam totum corpus tuum abeat in gehennam.
</vers>
    <vers num="31"> Dictum est autem: «Quicumque
dimiserit uxorem suam, det illi libellum repudii».
</vers>
    <vers num="32"> Ego autem dico vobis: Omnis, qui
dimiserit uxorem suam, excepta fornicationis causa, facit eam
mœchari; et, qui dimissam duxerit, adulterat.
</vers>
    <vers num="33"> Iterum audistis quia dictum est
antiquis: "Non periurabis; reddes autem Domino iuramenta tua".
</vers>
    <vers num="34"> Ego autem dico vobis: Non iurare
omnino, neque per cælum, quia thronus Dei est,
</vers>
    <vers num="35"> neque per terram, quia scabellum est
pedum eius, neque per Hierosolymam, quia civitas est magni
Regis;
</vers>
    <vers num="36"> neque per caput tuum iuraveris, quia
non potes unum capillum album facere aut nigrum.
</vers>
    <vers num="37"> Sit autem sermo vester: «Est,
est», «Non, non»; quod autem his abundantius est,
a Malo est.
</vers>
    <vers num="38"> Audistis quia dictum est: "Oculum
pro oculo et dentem pro dente".
</vers>
    <vers num="39"> Ego autem dico vobis: Non resistere
malo; sed si quis te percusserit in dextera maxilla tua, præbe
illi et alteram;
</vers>
    <vers num="40"> et ei, qui vult tecum iudicio
contendere et tunicam tuam tollere, remitte ei et pallium;
</vers>
    <vers num="41"> et quicumque te angariaverit mille
passus, vade cum illo duo.
</vers>
    <vers num="42"> Qui petit a te, da ei; et volenti
mutuari a te, ne avertaris.
</vers>
    <vers num="43"> Audistis quia dictum est: "Diliges
proximum tuum et odio habebis inimicum tuum".
</vers>
    <vers num="44"> Ego autem dico vobis: Diligite
inimicos vestros et orate pro persequentibus vos,
</vers>
    <vers num="45"> ut sitis filii Patris vestri, qui in
cælis est, quia solem suum oriri facit super malos et bonos et
pluit super iustos et iniustos.
</vers>
    <vers num="46"> Si enim dilexeritis eos, qui vos
diligunt, quam mercedem habetis? Nonne et publicani hoc
faciunt?
</vers>
    <vers num="47"> Et si salutaveritis fratres vestros
tantum, quid amplius facitis? Nonne et ethnici hoc faciunt?
</vers>
    <vers num="48"> Estote ergo vos perfecti, sicut
Pater vester cælestis perfectus est.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Attendite, ne iustitiam vestram
faciatis coram hominibus, ut videamini ab eis; alioquin mercedem
non habetis apud Patrem vestrum, qui in cælis est.
</vers>
    <vers num="2"> Cum ergo facies eleemosynam, noli
tuba canere ante te, sicut hypocritæ faciunt in synagogis et in
vicis, ut honorificentur ab hominibus. Amen dico vobis: Receperunt
mercedem suam.
</vers>
    <vers num="3"> Te autem faciente eleemosynam,
nesciat sinistra tua quid faciat dextera tua,
</vers>
    <vers num="4"> ut sit eleemosyna tua in abscondito,
et Pater tuus, qui videt in abscondito, reddet tibi.
</vers>
    <vers num="5"> Et cum oratis, non eritis sicut
hypocritæ, qui amant in synagogis et in angulis platearum stantes
orare, ut videantur ab hominibus. Amen dico vobis: Receperunt
mercedem suam.
</vers>
    <vers num="6"> Tu autem cum orabis, intra in
cubiculum tuum et, clauso ostio tuo, ora Patrem tuum, qui est in
abscondito; et Pater tuus, qui videt in abscondito, reddet
tibi.
</vers>
    <vers num="7"> Orantes autem nolite multum loqui
sicut ethnici; putant enim quia in multiloquio suo exaudiantur.
</vers>
    <vers num="8"> Nolite ergo assimilari eis; scit enim
Pater vester, quibus opus sit vobis, antequam petatis eum.
</vers>
    <vers num="9"> Sic ergo vos orabitis:
Pater noster, qui es in cælis,
sanctificetur nomen tuum,
</vers>
    <vers num="10"> adveniat regnum tuum,
fiat voluntas tua,
sicut in cælo, et in terra.
</vers>
    <vers num="11"> Panem nostrum supersubstantialem da
nobis hodie;
</vers>
    <vers num="12"> et dimitte nobis debita nostra,
sicut et nos dimittimus debitoribus nostris;
</vers>
    <vers num="13"> et ne inducas nos in
tentationem,
sed libera nos a Malo.
</vers>
    <vers num="14"> Si enim dimiseritis hominibus
peccata eorum, dimittet et vobis Pater vester cælestis;
</vers>
    <vers num="15"> si autem non dimiseritis hominibus,
nec Pater vester dimittet peccata vestra.
</vers>
    <vers num="16"> Cum autem ieiunatis, nolite fieri
sicut hypocritæ tristes; demoliuntur enim facies suas, ut pareant
hominibus ieiunantes. Amen dico vobis: Receperunt mercedem
suam.
</vers>
    <vers num="17"> Tu autem cum ieiunas, unge caput
tuum et faciem tuam lava,
</vers>
    <vers num="18"> ne videaris hominibus ieiunans sed
Patri tuo, qui est in abscondito; et Pater tuus, qui videt in
abscondito, reddet tibi.
</vers>
    <vers num="19"> Nolite thesaurizare vobis thesauros
in terra, ubi ærugo et tinea demolitur, et ubi fures effodiunt et
furantur;
</vers>
    <vers num="20"> thesaurizate autem vobis thesauros
in cælo, ubi neque ærugo neque tinea demolitur, et ubi fures non
effodiunt nec furantur;
</vers>
    <vers num="21"> ubi enim est thesaurus tuus, ibi
erit et cor tuum.
</vers>
    <vers num="22"> Lucerna corporis est oculus. Si ergo
fuerit oculus tuus simplex, totum corpus tuum lucidum erit;
</vers>
    <vers num="23"> si autem oculus tuus nequam fuerit,
totum corpus tuum tenebrosum erit. Si ergo lumen, quod in te est,
tenebræ sunt, tenebræ quantæ erunt!
</vers>
    <vers num="24"> Nemo potest duobus dominis servire:
aut enim unum odio habebit et alterum diliget, aut unum sustinebit
et alterum contemnet; non potestis Deo servire et mammonæ.
</vers>
    <vers num="25"> Ideo dico vobis: Ne solliciti sitis
animæ vestræ quid manducetis, neque corpori vestro quid
induamini. Nonne anima plus est quam esca, et corpus quam
vestimentum?
</vers>
    <vers num="26"> Respicite volatilia cæli, quoniam
non serunt neque metunt neque congregant in horrea, et Pater vester
cælestis pascit illa. Nonne vos magis pluris estis illis?
</vers>
    <vers num="27"> Quis autem vestrum cogitans potest
adicere ad ætatem suam cubitum unum?
</vers>
    <vers num="28"> Et de vestimento quid solliciti
estis? Considerate lilia agri quomodo crescunt: non laborant neque
nent.
</vers>
    <vers num="29"> Dico autem vobis quoniam nec Salomon
in omni gloria sua coopertus est sicut unum ex istis.
</vers>
    <vers num="30"> Si autem fenum agri, quod hodie est
et cras in clibanum mittitur, Deus sic vestit, quanto magis vos,
modicæ fidei?
</vers>
    <vers num="31"> Nolite ergo solliciti esse dicentes:
«Quid manducabimus?», aut: «Quid bibemus?»,
aut: «Quo operiemur?».
</vers>
    <vers num="32"> Hæc enim omnia gentes inquirunt;
scit enim Pater vester cælestis quia his omnibus indigetis.
</vers>
    <vers num="33"> Quærite autem primum regnum Dei et
iustitiam eius, et hæc omnia adicientur vobis.
</vers>
    <vers num="34"> Nolite ergo esse solliciti in
crastinum; crastinus enim dies sollicitus erit sibi ipse. Sufficit
diei malitia sua.</vers>
  </cap>
  <subtitulum>Capitulum 7</subtitulum>
  <cap num="7">
    <vers num="1"> Nolite iudicare, ut non
iudicemini;
</vers>
    <vers num="2"> in quo enim iudicio iudicaveritis,
iudicabimini, et in qua mensura mensi fueritis, metietur vobis.
</vers>
    <vers num="3"> Quid autem vides festucam in oculo
fratris tui, et trabem in oculo tuo non vides?
</vers>
    <vers num="4"> Aut quomodo dices fratri tuo:
«Sine, eiciam festucam de oculo tuo», et ecce trabes
est in oculo tuo?
</vers>
    <vers num="5"> Hypocrita, eice primum trabem de
oculo tuo, et tunc videbis eicere festucam de oculo fratris
tui.
</vers>
    <vers num="6"> Nolite dare sanctum canibus neque
mittatis margaritas vestras ante porcos, ne forte conculcent eas
pedibus suis et conversi dirumpant vos.
</vers>
    <vers num="7"> Petite, et dabitur vobis; quærite et
invenietis; pulsate, et aperietur vobis.
</vers>
    <vers num="8"> Omnis enim qui petit, accipit; et,
qui quærit, invenit; et pulsanti aperietur.
</vers>
    <vers num="9"> Aut quis est ex vobis homo, quem si
petierit filius suus panem, numquid lapidem porriget ei?
</vers>
    <vers num="10"> Aut si piscem petierit, numquid
serpentem porriget ei?
</vers>
    <vers num="11"> Si ergo vos, cum sitis mali, nostis
dona bona dare filiis vestris, quanto magis Pater vester, qui in
cælis est, dabit bona petentibus se.
</vers>
    <vers num="12"> Omnia ergo, quæcumque vultis ut
faciant vobis homines, ita et vos facite eis; hæc est enim Lex et
Prophetæ.
</vers>
    <vers num="13"> Intrate per angustam portam, quia
lata porta et spatiosa via, quæ ducit ad perditionem, et multi
sunt, qui intrant per eam;
</vers>
    <vers num="14"> quam angusta porta et arta via, quæ
ducit ad vitam, et pauci sunt, qui inveniunt eam!
</vers>
    <vers num="15"> Attendite a falsis prophetis, qui
veniunt ad vos in vestimentis ovium, intrinsecus autem sunt lupi
rapaces.
</vers>
    <vers num="16"> A fructibus eorum cognoscetis eos;
numquid colligunt de spinis uvas aut de tribulis ficus?
</vers>
    <vers num="17"> Sic omnis arbor bona fructus bonos
facit, mala autem arbor fructus malos facit;
</vers>
    <vers num="18"> non potest arbor bona fructus malos
facere, neque arbor mala fructus bonos facere.
</vers>
    <vers num="19"> Omnis arbor, quæ non facit fructum
bonum, exciditur et in ignem mittitur.
</vers>
    <vers num="20"> Igitur ex fructibus eorum
cognoscetis eos.
</vers>
    <vers num="21"> Non omnis, qui dicit mihi:
«Domine, Domine», intrabit in regnum cælorum, sed qui
facit voluntatem Patris mei, qui in cælis est.
</vers>
    <vers num="22"> Multi dicent mihi in illa die:
«Domine, Domine, nonne in tuo nomine prophetavimus, et in tuo
nomine dæmonia eiecimus, et in tuo nomine virtutes multas
fecimus?».
</vers>
    <vers num="23"> Et tunc confitebor illis: Numquam
novi vos; discedite a me, qui operamini iniquitatem.
</vers>
    <vers num="24"> Omnis ergo, qui audit verba mea hæc
et facit ea, assimilabitur viro sapienti, qui ædificavit domum
suam supra petram.
</vers>
    <vers num="25"> Et descendit pluvia, et venerunt
flumina, et flaverunt venti et irruerunt in domum illam, et non
cecidit; fundata enim erat supra petram.
</vers>
    <vers num="26"> Et omnis, qui audit verba mea hæc
et non facit ea, similis erit viro stulto, qui ædificavit domum
suam supra arenam.
</vers>
    <vers num="27"> Et descendit pluvia, et venerunt
flumina, et flaverunt venti et irruerunt in domum illam, et
cecidit, et fuit ruina eius magna ».
</vers>
    <vers num="28"> Et factum est, cum consummasset
Iesus verba hæc, admirabantur turbæ super doctrinam eius;
</vers>
    <vers num="29"> erat enim docens eos sicut
potestatem habens, et non sicut scribæ eorum.</vers>
  </cap>
  <subtitulum>Capitulum 8</subtitulum>
  <cap num="8">
    <vers num="1"> Cum autem descendisset de monte,
secutæ sunt eum turbæ multæ.
</vers>
    <vers num="2"> Et ecce leprosus veniens adorabat eum
dicens: « Domine, si vis, potes me
mundare ».
</vers>
    <vers num="3"> Et extendens manum, tetigit eum
dicens: « Volo, mundare! »; et confestim
mundata est lepra eius.
</vers>
    <vers num="4"> Et ait illi Iesus: « Vide,
nemini dixeris; sed vade, ostende te sacerdoti et offer munus, quod
præcepit Moyses, in testimonium illis ».
</vers>
    <vers num="5"> Cum autem introisset Capharnaum,
accessit ad eum centurio rogans eum
</vers>
    <vers num="6"> et dicens: « Domine, puer
meus iacet in domo paralyticus et male torquetur ».
</vers>
    <vers num="7"> Et ait illi: « Ego veniam
et curabo eum ».
</vers>
    <vers num="8"> Et respondens centurio ait:
« Domine, non sum dignus, ut intres sub tectum meum, sed
tantum dic verbo, et sanabitur puer meus.
</vers>
    <vers num="9"> Nam et ego homo sum sub potestate,
habens sub me milites, et dico huic: «Vade», et vadit;
et alii: «Veni», et venit; et servo meo: «Fac
hoc», et facit».
</vers>
    <vers num="10"> Audiens autem Iesus, miratus est et
sequentibus se dixit: «Amen dico vobis: Apud nullum inveni
tantam fidem in Israel!
</vers>
    <vers num="11"> Dico autem vobis quod multi ab
oriente et occidente venient et recumbent cum Abraham et Isaac et
Iacob in regno cælorum;
</vers>
    <vers num="12"> filii autem regni eicientur in
tenebras exteriores: ibi erit fletus et stridor
dentium ».
</vers>
    <vers num="13"> Et dixit Iesus centurioni:
« Vade; sicut credidisti, fiat tibi ». Et
sanatus est puer in hora illa.
</vers>
    <vers num="14"> Et cum venisset Iesus in domum
Petri, vidit socrum eius iacentem et febricitantem;
</vers>
    <vers num="15"> et tetigit manum eius, et dimisit
eam febris; et surrexit et ministrabat ei.
</vers>
    <vers num="16"> Vespere autem facto, obtulerunt ei
multos dæmonia habentes; et eiciebat spiritus verbo et omnes male
habentes curavit,
</vers>
    <vers num="17"> ut adimpleretur, quod dictum est per
Isaiam prophetam dicentem:
« Ipse infirmitates nostras accepit
et ægrotationes portavit ».
</vers>
    <vers num="18"> Videns autem Iesus turbas multas
circum se, iussit ire trans fretum.
</vers>
    <vers num="19"> Et accedens unus scriba ait illi:
« Magister, sequar te, quocumque ieris ».
</vers>
    <vers num="20"> Et dicit ei Iesus:
« Vulpes foveas habent, et volucres cæli tabernacula,
Filius autem hominis non habet, ubi caput
reclinet ».
</vers>
    <vers num="21"> Alius autem de discipulis eius ait
illi: «Domine, permitte me primum ire et sepelire patrem
meum ».
</vers>
    <vers num="22"> Iesus autem ait illi:
« Sequere me et dimitte mortuos sepelire mortuos
suos ».
</vers>
    <vers num="23"> Et ascendente eo in naviculam,
secuti sunt eum discipuli eius.
</vers>
    <vers num="24"> Et ecce motus magnus factus est in
mari, ita ut navicula operiretur fluctibus; ipse vero
dormiebat.
</vers>
    <vers num="25"> Et accesserunt et suscitaverunt eum
dicentes: « Domine, salva nos,
perimus! ».
</vers>
    <vers num="26"> Et dicit eis: « Quid
timidi estis, modicæ fidei? ». Tunc surgens increpavit
ventis et mari, et facta est tranquillitas magna.
</vers>
    <vers num="27"> Porro homines mirati sunt dicentes:
« Qualis est hic, quia et venti et mare obœdiunt
ei? ».
</vers>
    <vers num="28"> Et cum venisset trans fretum in
regionem Gadarenorum, occurrerunt ei duo habentes dæmonia, de
monumentis exeuntes, sævi nimis, ita ut nemo posset transire per
viam illam.
</vers>
    <vers num="29"> Et ecce clamaverunt dicentes:
« Quid nobis et tibi, Fili Dei? Venisti huc ante tempus
torquere nos? ».
</vers>
    <vers num="30"> Erat autem longe ab illis grex
porcorum multorum pascens.
</vers>
    <vers num="31"> Dæmones autem rogabant eum
dicentes: « Si eicis nos, mitte nos in gregem
porcorum ».
</vers>
    <vers num="32"> Et ait illis:
« Ite ». Et illi exeuntes abierunt in porcos;
et ecce impetu abiit totus grex per præceps in mare, et mortui
sunt in aquis.
</vers>
    <vers num="33"> Pastores autem fugerunt et venientes
in civitatem nuntiaverunt omnia et de his, qui dæmonia
habuerant.
</vers>
    <vers num="34"> Et ecce tota civitas exiit obviam
Iesu, et viso eo rogabant, ut transiret a finibus eorum.</vers>
  </cap>
  <subtitulum>Capitulum 9</subtitulum>
  <cap num="9">
    <vers num="1"> Et ascendens in naviculam
transfretavit et venit in civitatem suam.
</vers>
    <vers num="2"> Et ecce offerebant ei paralyticum
iacentem in lecto. Et videns Iesus fidem illorum, dixit paralytico:
« Confide, fili; remittuntur peccata
tua ».
</vers>
    <vers num="3"> Et ecce quidam de scribis dixerunt
intra se: « Hic blasphemat ».
</vers>
    <vers num="4"> Et cum vidisset Iesus cogitationes
eorum, dixit: « Ut quid cogitatis mala in cordibus
vestris?
</vers>
    <vers num="5"> Quid enim est facilius, dicere:
«Dimittuntur peccata tua», aut dicere: «Surge et
ambula»?
</vers>
    <vers num="6"> Ut sciatis autem quoniam Filius
hominis habet potestatem in terra dimittendi peccata — tunc
ait paralytico — : Surge, tolle lectum tuum et vade in domum
tuam ».
</vers>
    <vers num="7"> Et surrexit et abiit in domum
suam.
</vers>
    <vers num="8"> Videntes autem turbæ timuerunt et
glorificaverunt Deum, qui dedit potestatem talem hominibus.
</vers>
    <vers num="9"> Et cum transiret inde Iesus, vidit
hominem sedentem in teloneo, Matthæum nomine, et ait illi:
«Sequere me». Et surgens secutus est eum.
</vers>
    <vers num="10"> Et factum est, discumbente eo in
domo, ecce multi publicani et peccatores venientes simul
discumbebant cum Iesu et discipulis eius.
</vers>
    <vers num="11"> Et videntes pharisæi dicebant
discipulis eius: « Quare cum publicanis et peccatoribus
manducat magister vester? ».
</vers>
    <vers num="12"> At ille audiens ait:
« Non est opus valentibus medico sed male
habentibus.
</vers>
    <vers num="13"> Euntes autem discite quid est:
«Misericordiam volo et non sacrificium». Non enim veni
vocare iustos sed peccatores ».
</vers>
    <vers num="14"> Tunc accedunt ad eum discipuli
Ioannis dicentes: « Quare nos et pharisæi ieiunamus
frequenter, discipuli autem tui non ieiunant? ».
</vers>
    <vers num="15"> Et ait illis Iesus:
« Numquid possunt convivæ nuptiarum lugere, quamdiu cum
illis est sponsus? Venient autem dies, cum auferetur ab eis
sponsus, et tunc ieiunabunt.
</vers>
    <vers num="16"> Nemo autem immittit commissuram
panni rudis in vestimentum vetus; tollit enim supplementum eius a
vestimento, et peior scissura fit.
</vers>
    <vers num="17"> Neque mittunt vinum novum in utres
veteres, alioquin rumpuntur utres, et vinum effunditur, et utres
pereunt; sed vinum novum in utres novos mittunt, et ambo
conservantur ».
</vers>
    <vers num="18"> Hæc illo loquente ad eos, ecce
princeps unus accessit et adorabat eum dicens: « Filia
mea modo defuncta est; sed veni, impone manum tuam super eam, et
vivet ».
</vers>
    <vers num="19"> Et surgens Iesus sequebatur eum et
discipuli eius.
</vers>
    <vers num="20"> Et ecce mulier, quæ sanguinis
fluxum patiebatur duodecim annis, accessit retro et tetigit
fimbriam vestimenti eius.
</vers>
    <vers num="21"> Dicebat enim intra se:
« Si tetigero tantum vestimentum eius, salva
ero ».
</vers>
    <vers num="22"> At Iesus conversus et videns eam
dixit: « Confide, filia; fides tua te salvam
fecit ». Et salva facta est mulier ex illa hora.
</vers>
    <vers num="23"> Et cum venisset Iesus in domum
principis et vidisset tibicines et turbam tumultuantem,
</vers>
    <vers num="24"> dicebat: « Recedite; non
est enim mortua puella, sed dormit ». Et deridebant
eum.
</vers>
    <vers num="25"> At cum eiecta esset turba, intravit
et tenuit manum eius, et surrexit puella.
</vers>
    <vers num="26"> Et exiit fama hæc in universam
terram illam.
</vers>
    <vers num="27"> Et transeunte inde Iesu, secuti sunt
eum duo cæci clamantes et dicentes: « Miserere nostri,
fili David! ».
</vers>
    <vers num="28"> Cum autem venisset domum,
accesserunt ad eum cæci, et dicit eis Iesus: « Creditis
quia possum hoc facere? ». Dicunt ei: «Utique,
Domine».
</vers>
    <vers num="29"> Tunc tetigit oculos eorum dicens:
«Secundum fidem vestram fiat vobis».
</vers>
    <vers num="30"> Et aperti sunt oculi illorum. Et
comminatus est illis Iesus dicens: « Videte, ne quis
sciat ».
</vers>
    <vers num="31"> Illi autem exeuntes diffamaverunt
eum in universa terra illa.
</vers>
    <vers num="32"> Egressis autem illis, ecce
obtulerunt ei hominem mutum, dæmonium habentem.
</vers>
    <vers num="33"> Et eiecto dæmone, locutus est
mutus. Et miratæ sunt turbæ dicentes: « Numquam
apparuit sic in Israel! ».
</vers>
    <vers num="34"> Pharisæi autem dicebant:
« In principe dæmoniorum eicit
dæmones ».
</vers>
    <vers num="35"> Et circumibat Iesus civitates omnes
et castella, docens in synagogis eorum et prædicans evangelium
regni et curans omnem languorem et omnem infirmitatem.
</vers>
    <vers num="36"> Videns autem turbas, misertus est
eis, quia erant vexati et iacentes sicut oves non habentes
pastorem.
</vers>
    <vers num="37"> Tunc dicit discipulis suis:
« Messis quidem multa, operarii autem pauci;
</vers>
    <vers num="38"> rogate ergo Dominum messis, ut
mittat operarios in messem suam ».</vers>
  </cap>
  <subtitulum>Capitulum 10</subtitulum>
  <cap num="10">
    <vers num="1"> Et convocatis Duodecim discipulis
suis, dedit illis potestatem spirituum immundorum, ut eicerent eos
et curarent omnem languorem et omnem infirmitatem.
</vers>
    <vers num="2"> Duodecim autem apostolorum nomina
sunt hæc: primus Simon, qui dicitur Petrus, et Andreas frater
eius, et Iacobus Zebedæi et Ioannes frater eius,
</vers>
    <vers num="3"> Philippus et Bartholomæus, Thomas et
Matthæus publicanus, Iacobus Alphæi et Thaddæus,
</vers>
    <vers num="4"> Simon Chananæus et Iudas Iscariotes,
qui et tradidit eum.
</vers>
    <vers num="5"> Hos Duodecim misit Iesus præcipiens
eis et dicens: « In viam gentium ne abieritis et in
civitates Samaritanorum ne intraveritis;
</vers>
    <vers num="6"> sed potius ite ad oves, quæ
perierunt domus Israel.
</vers>
    <vers num="7"> Euntes autem prædicate dicentes:
«Appropinquavit regnum cælorum».
</vers>
    <vers num="8"> Infirmos curate, mortuos suscitate,
leprosos mundate, dæmones eicite; gratis accepistis, gratis
date.
</vers>
    <vers num="9"> Nolite possidere aurum neque argentum
neque pecuniam in zonis vestris,
</vers>
    <vers num="10"> non peram in via neque duas tunicas
neque calceamenta neque virgam; dignus enim est operarius cibo
suo.
</vers>
    <vers num="11"> In quamcumque civitatem aut
castellum intraveritis, interrogate quis in ea dignus sit; et ibi
manete donec exeatis.
</vers>
    <vers num="12"> Intrantes autem in domum, salutate
eam;
</vers>
    <vers num="13"> et si quidem fuerit domus digna,
veniat pax vestra super eam; si autem non fuerit digna, pax vestra
ad vos revertatur.
</vers>
    <vers num="14"> Et quicumque non receperit vos neque
audierit sermones vestros, exeuntes foras de domo vel de civitate
illa, excutite pulverem de pedibus vestris.
</vers>
    <vers num="15"> Amen dico vobis: Tolerabilius erit
terræ Sodomorum et Gomorræorum in die iudicii quam illi
civitati.
</vers>
    <vers num="16"> Ecce ego mitto vos sicut oves in
medio luporum; estote ergo prudentes sicut serpentes et simplices
sicut columbæ.
</vers>
    <vers num="17"> Cavete autem ab hominibus; tradent
enim vos in conciliis, et in synagogis suis flagellabunt vos;
</vers>
    <vers num="18"> et ad præsides et ad reges ducemini
propter me in testimonium illis et gentibus.
</vers>
    <vers num="19"> Cum autem tradent vos, nolite
cogitare quomodo aut quid loquamini; dabitur enim vobis in illa
hora quid loquamini.
</vers>
    <vers num="20"> Non enim vos estis, qui loquimini,
sed Spiritus Patris vestri, qui loquitur in vobis.
</vers>
    <vers num="21"> Tradet autem frater fratrem in
mortem, et pater filium; et insurgent filii in parentes et morte
eos afficient.
</vers>
    <vers num="22"> Et eritis odio omnibus propter nomen
meum; qui autem perseveraverit in finem, hic salvus erit.
</vers>
    <vers num="23"> Cum autem persequentur vos in
civitate ista, fugite in aliam; amen enim dico vobis: Non
consummabitis civitates Israel, donec veniat Filius hominis.
</vers>
    <vers num="24"> Non est discipulus super magistrum
nec servus super dominum suum.
</vers>
    <vers num="25"> Sufficit discipulo, ut sit sicut
magister eius, et servus sicut dominus eius. Si patrem familias
Beelzebul vocaverunt, quanto magis domesticos eius!
</vers>
    <vers num="26"> Ne ergo timueritis eos. Nihil enim
est opertum, quod non revelabitur, et occultum, quod non
scietur.
</vers>
    <vers num="27"> Quod dico vobis in tenebris, dicite
in lumine; et, quod in aure auditis, prædicate super tecta.
</vers>
    <vers num="28"> Et nolite timere eos, qui occidunt
corpus, animam autem non possunt occidere; sed potius eum timete,
qui potest et animam et corpus perdere in gehenna.
</vers>
    <vers num="29"> Nonne duo passeres asse veneunt? Et
unus ex illis non cadet super terram sine Patre vestro.
</vers>
    <vers num="30"> Vestri autem et capilli capitis
omnes numerati sunt.
</vers>
    <vers num="31"> Nolite ergo timere; multis
passeribus meliores estis vos.
</vers>
    <vers num="32"> Omnis ergo qui confitebitur me coram
hominibus, confitebor et ego eum coram Patre meo, qui est in
cælis;
</vers>
    <vers num="33"> qui autem negaverit me coram
hominibus, negabo et ego eum coram Patre meo, qui est in
cælis.
</vers>
    <vers num="34"> Nolite arbitrari quia venerim
mittere pacem in terram; non veni pacem mittere sed gladium.
</vers>
    <vers num="35"> Veni enim separare
hominem adversus patrem suum
et filiam adversus matrem suam
et nurum adversus socrum suam:
</vers>
    <vers num="36"> et inimici hominis domestici
eius.
</vers>
    <vers num="37"> Qui amat patrem aut matrem plus quam
me, non est me dignus; et, qui amat filium aut filiam super me, non
est me dignus;
</vers>
    <vers num="38"> et, qui non accipit crucem suam et
sequitur me, non est me dignus.
</vers>
    <vers num="39"> Qui invenerit animam suam, perdet
illam; et, qui perdiderit animam suam propter me, inveniet eam.
</vers>
    <vers num="40"> Qui recipit vos, me recipit; et, qui
me recipit, recipit eum, qui me misit.
</vers>
    <vers num="41"> Qui recipit prophetam in nomine
prophetæ, mercedem prophetæ accipiet; et, qui recipit iustum in
nomine iusti, mercedem iusti accipiet.
</vers>
    <vers num="42"> Et, quicumque potum dederit uni ex
minimis istis calicem aquæ frigidæ tantum in nomine discipuli,
amen dico vobis: Non perdet mercedem suam ».</vers>
  </cap>
  <subtitulum>Capitulum 11</subtitulum>
  <cap num="11">
    <vers num="1"> Et factum est, cum consummasset
Iesus præcipiens Duodecim discipulis suis, transiit inde, ut
doceret et prædicaret in civitatibus eorum.
</vers>
    <vers num="2"> Ioannes autem, cum audisset in
vinculis opera Christi, mittens per discipulos suos
</vers>
    <vers num="3"> ait illi: « Tu es qui
venturus es, an alium exspectamus? ».
</vers>
    <vers num="4"> Et respondens Iesus ait illis:
« Euntes renuntiate Ioanni, quæ auditis et videtis:
</vers>
    <vers num="5"> cæci vident et claudi ambulant,
leprosi mundantur et surdi audiunt et mortui resurgunt et pauperes
evangelizantur;
</vers>
    <vers num="6"> et beatus est, qui non fuerit
scandalizatus in me ».
</vers>
    <vers num="7"> Illis autem abeuntibus, cœpit Iesus
dicere ad turbas de Ioanne: « Quid existis in desertum
videre? Arundinem vento agitatam?
</vers>
    <vers num="8"> Sed quid existis videre? Hominem
mollibus vestitum? Ecce, qui mollibus vestiuntur, in domibus regum
sunt.
</vers>
    <vers num="9"> Sed quid existis videre? Prophetam?
Etiam, dico vobis, et plus quam prophetam.
</vers>
    <vers num="10"> Hic est, de quo scriptum est:
"Ecce ego mitto angelum meum ante faciem tuam,
qui præparabit viam tuam ante te".
</vers>
    <vers num="11"> Amen dico vobis: Non surrexit inter
natos mulierum maior Ioanne Baptista; qui autem minor est in regno
cælorum, maior est illo.
</vers>
    <vers num="12"> A diebus autem Ioannis Baptistæ
usque nunc regnum cælorum vim patitur, et violenti rapiunt
illud.
</vers>
    <vers num="13"> Omnes enim Prophetæ et Lex usque ad
Ioannem prophetaverunt;
</vers>
    <vers num="14"> et si vultis recipere, ipse est
Elias, qui venturus est.
</vers>
    <vers num="15"> Qui habet aures, audiat.
</vers>
    <vers num="16"> Cui autem similem æstimabo
generationem istam? Similis est pueris sedentibus in foro, qui
clamantes coæqualibus
</vers>
    <vers num="17"> dicunt:
«Cecinimus vobis, et non saltastis;
lamentavimus, et non planxistis».
</vers>
    <vers num="18"> Venit enim Ioannes neque manducans
neque bibens, et dicunt: «Dæmonium habet!»;
</vers>
    <vers num="19"> venit Filius hominis manducans et
bibens, et dicunt: «Ecce homo vorax et potator vini,
publicanorum amicus et peccatorum!». Et iustificata est
sapientia ab operibus suis ».
</vers>
    <vers num="20"> Tunc cœpit exprobrare civitatibus,
in quibus factæ sunt plurimæ virtutes eius, quia non egissent
pænitentiam:
</vers>
    <vers num="21"> « Væ tibi, Chorazin! Væ
tibi, Bethsaida! Quia si in Tyro et Sidone factæ essent virtutes,
quæ factæ sunt in vobis, olim in cilicio et cinere pænitentiam
egissent.
</vers>
    <vers num="22"> Verumtamen dico vobis: Tyro et
Sidoni remissius erit in die iudicii quam vobis.
</vers>
    <vers num="23"> Et tu, Capharnaum, numquid usque in
cælum exaltaberis? Usque in infernum descendes! Quia si in Sodomis
factæ fuissent virtutes, quæ factæ sunt in te, mansissent usque
in hunc diem.
</vers>
    <vers num="24"> Verumtamen dico vobis: Terræ
Sodomorum remissius erit in die iudicii quam tibi ».
</vers>
    <vers num="25"> In illo tempore respondens Iesus
dixit: « Confiteor tibi, Pater, Domine cæli et terræ,
quia abscondisti hæc a sapientibus et prudentibus et revelasti ea
parvulis.
</vers>
    <vers num="26"> Ita, Pater, quoniam sic fuit
placitum ante te.
</vers>
    <vers num="27"> Omnia mihi tradita sunt a Patre meo;
et nemo novit Filium nisi Pater, neque Patrem quis novit nisi
Filius et cui voluerit Filius revelare.
</vers>
    <vers num="28"> Venite ad me, omnes, qui laboratis
et onerati estis, et ego reficiam vos.
</vers>
    <vers num="29"> Tollite iugum meum super vos et
discite a me, quia mitis sum et humilis corde, et invenietis
requiem animabus vestris.
</vers>
    <vers num="30"> Iugum enim meum suave, et onus meum
leve est ».</vers>
  </cap>
  <subtitulum>Capitulum 12</subtitulum>
  <cap num="12">
    <vers num="1"> In illo tempore abiit Iesus
sabbatis per sata; discipuli autem eius esurierunt et cœperunt
vellere spicas et manducare.
</vers>
    <vers num="2"> Pharisæi autem videntes dixerunt ei:
« Ecce discipuli tui faciunt, quod non licet facere
sabbato ».
</vers>
    <vers num="3"> At ille dixit eis: « Non
legistis quid fecerit David, quando esuriit, et qui cum eo
erant?
</vers>
    <vers num="4"> Quomodo intravit in domum Dei et
panes propositionis comedit, quod non licebat ei edere neque his,
qui cum eo erant, nisi solis sacerdotibus?
</vers>
    <vers num="5"> Aut non legistis in Lege quia
sabbatis sacerdotes in templo sabbatum violant et sine crimine
sunt?
</vers>
    <vers num="6"> Dico autem vobis quia templo maior
est hic.
</vers>
    <vers num="7"> Si autem sciretis quid est:
«Misericordiam volo et non sacrificium», numquam
condemnassetis innocentes.
</vers>
    <vers num="8"> Dominus est enim Filius hominis
sabbati ».
</vers>
    <vers num="9"> Et cum inde transisset, venit in
synagogam eorum;
</vers>
    <vers num="10"> et ecce homo manum habens aridam. Et
interrogabant eum dicentes: « Licet sabbatis
curare? », ut accusarent eum.
</vers>
    <vers num="11"> Ipse autem dixit illis:
« Quis erit ex vobis homo, qui habeat ovem unam et, si
ceciderit hæc sabbatis in foveam, nonne tenebit et levabit
eam?
</vers>
    <vers num="12"> Quanto igitur melior est homo ove!
Itaque licet sabbatis bene facere ».
</vers>
    <vers num="13"> Tunc ait homini:
« Extende manum tuam ». Et extendit, et
restituta est sana sicut altera.
</vers>
    <vers num="14"> Exeuntes autem pharisæi consilium
faciebant adversus eum, quomodo eum perderent.
</vers>
    <vers num="15"> Iesus autem sciens secessit inde. Et
secuti sunt eum multi, et curavit eos omnes
</vers>
    <vers num="16"> et comminatus est eis, ne manifestum
eum facerent,
</vers>
    <vers num="17"> ut adimpleretur, quod dictum est per
Isaiam prophetam dicentem:
</vers>
    <vers num="18"> « Ecce puer meus, quem
elegi,
dilectus meus, in quo bene placuit animæ meæ;
ponam Spiritum meum super eum,
et iudicium gentibus nuntiabit.
</vers>
    <vers num="19"> Non contendet neque clamabit,
neque audiet aliquis in plateis vocem eius.
</vers>
    <vers num="20"> Arundinem quassatam non
confringet
et linum fumigans non exstinguet,
donec eiciat ad victoriam iudicium;
</vers>
    <vers num="21"> et in nomine eius gentes
sperabunt ».
</vers>
    <vers num="22"> Tunc oblatus est ei dæmonium
habens, cæcus et mutus, et curavit eum, ita ut mutus loqueretur et
videret.
</vers>
    <vers num="23"> Et stupebant omnes turbæ et
dicebant: « Numquid hic est filius
David? ».
</vers>
    <vers num="24"> Pharisæi autem audientes dixerunt:
« Hic non eicit dæmones nisi in Beelzebul, principe
dæmonum ».
</vers>
    <vers num="25"> Sciens autem cogitationes eorum
dixit eis: « Omne regnum divisum contra se desolatur, et
omnis civitas vel domus divisa contra se non stabit.
</vers>
    <vers num="26"> Et si Satanas Satanam eicit,
adversus se divisus est; quomodo ergo stabit regnum eius?
</vers>
    <vers num="27"> Et si ego in Beelzebul eicio
dæmones, filii vestri in quo eiciunt? Ideo ipsi iudices erunt
vestri.
</vers>
    <vers num="28"> Si autem in Spiritu Dei ego eicio
dæmones, igitur pervenit in vos regnum Dei.
</vers>
    <vers num="29"> Aut quomodo potest quisquam intrare
in domum fortis et vasa eius diripere, nisi prius alligaverit
fortem? Et tunc domum illius diripiet.
</vers>
    <vers num="30"> Qui non est mecum, contra me est;
et, qui non congregat mecum, spargit.
</vers>
    <vers num="31"> Ideo dico vobis: Omne peccatum et
blasphemia remittetur hominibus, Spiritus autem blasphemia non
remittetur.
</vers>
    <vers num="32"> Et quicumque dixerit verbum contra
Filium hominis, remittetur ei; qui autem dixerit contra Spiritum
Sanctum, non remittetur ei neque in hoc sæculo neque in
futuro.
</vers>
    <vers num="33"> Aut facite arborem bonam et fructum
eius bonum, aut facite arborem malam et fructum eius malum: si
quidem ex fructu arbor agnoscitur.
</vers>
    <vers num="34"> Progenies viperarum, quomodo
potestis bona loqui, cum sitis mali? Ex abundantia enim cordis os
loquitur.
</vers>
    <vers num="35"> Bonus homo de bono thesauro profert
bona, et malus homo de malo thesauro profert mala.
</vers>
    <vers num="36"> Dico autem vobis: Omne verbum
otiosum, quod locuti fuerint homines, reddent rationem de eo in die
iudicii:
</vers>
    <vers num="37"> ex verbis enim tuis iustificaberis,
et ex verbis tuis condemnaberis ».
</vers>
    <vers num="38"> Tunc responderunt ei quidam de
scribis et pharisæis dicentes: « Magister, volumus a te
signum videre ».
</vers>
    <vers num="39"> Qui respondens ait illis:
« Generatio mala et adultera signum requirit; et signum
non dabitur ei, nisi signum Ionæ prophetæ.
</vers>
    <vers num="40"> Sicut enim fuit Ionas in ventre ceti
tribus diebus et tribus noctibus, sic erit Filius hominis in corde
terræ tribus diebus et tribus noctibus.
</vers>
    <vers num="41"> Viri Ninevitæ surgent in iudicio
cum generatione ista et condemnabunt eam, quia pænitentiam egerunt
in prædicatione Ionæ; et ecce plus quam Iona hic!
</vers>
    <vers num="42"> Regina austri surget in iudicio cum
generatione ista et condemnabit eam, quia venit a finibus terræ
audire sapientiam Salomonis; et ecce plus quam Salomon hic!
</vers>
    <vers num="43"> Cum autem immundus spiritus exierit
ab homine, ambulat per loca arida quærens requiem et non
invenit.
</vers>
    <vers num="44"> Tunc dicit: «Revertar in domum
meam unde exivi»; et veniens invenit vacantem, scopis
mundatam et ornatam.
</vers>
    <vers num="45"> Tunc vadit et assumit secum septem
alios spiritus nequiores se, et intrantes habitant ibi; et fiunt
novissima hominis illius peiora prioribus. Sic erit et generationi
huic pessimæ ».
</vers>
    <vers num="46"> Adhuc eo loquente ad turbas, ecce
mater et fratres eius stabant foris quærentes loqui ei.
</vers>
    <vers num="47"> Dixit autem ei quidam:
« Ecce mater tua et fratres tui foris stant quærentes
loqui tecum ».
</vers>
    <vers num="48"> At ille respondens dicenti sibi ait:
« Quæ est mater mea, et qui sunt fratres
mei? ».
</vers>
    <vers num="49"> Et extendens manum suam in
discipulos suos dixit: « Ecce mater mea et fratres
mei.
</vers>
    <vers num="50"> Quicumque enim fecerit voluntatem
Patris mei, qui in cælis est, ipse meus frater et soror et mater
est ».</vers>
  </cap>
  <subtitulum>Capitulum 13</subtitulum>
  <cap num="13">
    <vers num="1"> In illo die exiens Iesus de domo
sedebat secus mare;
</vers>
    <vers num="2"> et congregatæ sunt ad eum turbæ
multæ, ita ut in naviculam ascendens sederet, et omnis turba
stabat in litore.
</vers>
    <vers num="3"> Et locutus est eis multa in parabolis
dicens: « Ecce exiit, qui seminat, seminare.
</vers>
    <vers num="4"> Et dum seminat, quædam ceciderunt
secus viam, et venerunt volucres et comederunt ea.
</vers>
    <vers num="5"> Alia autem ceciderunt in petrosa, ubi
non habebant terram multam, et continuo exorta sunt, quia non
habebant altitudinem terræ;
</vers>
    <vers num="6"> sole autem orto, æstuaverunt et,
quia non habebant radicem, aruerunt.
</vers>
    <vers num="7"> Alia autem ceciderunt in spinas, et
creverunt spinæ et suffocaverunt ea.
</vers>
    <vers num="8"> Alia vero ceciderunt in terram bonam
et dabant fructum: aliud centesimum, aliud sexagesimum, aliud
tricesimum.
</vers>
    <vers num="9"> Qui habet aures,
audiat ».
</vers>
    <vers num="10"> Et accedentes discipuli dixerunt ei:
« Quare in parabolis loqueris eis? ».
</vers>
    <vers num="11"> Qui respondens ait illis:
« Quia vobis datum est nosse mysteria regni cælorum,
illis autem non est datum.
</vers>
    <vers num="12"> Qui enim habet, dabitur ei, et
abundabit; qui autem non habet, et quod habet, auferetur ab eo.
</vers>
    <vers num="13"> Ideo in parabolis loquor eis, quia
videntes non vident et audientes non audiunt neque intellegunt;
</vers>
    <vers num="14"> et adimpletur eis prophetia Isaiæ
dicens:
"Auditu audietis et non intellegetis
et videntes videbitis et non videbitis.
</vers>
    <vers num="15"> Incrassatum est enim cor populi
huius,
et auribus graviter audierunt
et oculos suos clauserunt,
ne quando oculis videant
et auribus audiant
et corde intellegant et convertantur,
et sanem eos".
</vers>
    <vers num="16"> Vestri autem beati oculi, quia
vident, et aures vestræ, quia audiunt.
</vers>
    <vers num="17"> Amen quippe dico vobis: Multi
prophetæ et iusti cupierunt videre, quæ videtis, et non viderunt,
et audire, quæ auditis, et non audierunt!
</vers>
    <vers num="18"> Vos ergo audite parabolam
seminantis.
</vers>
    <vers num="19"> Omnis, qui audit verbum regni et non
intellegit, venit Malus et rapit, quod seminatum est in corde eius;
hic est, qui secus viam seminatus est.
</vers>
    <vers num="20"> Qui autem supra petrosa seminatus
est, hic est, qui verbum audit et continuo cum gaudio accipit
illud,
</vers>
    <vers num="21"> non habet autem in se radicem, sed
est temporalis; facta autem tribulatione vel persecutione propter
verbum, continuo scandalizatur.
</vers>
    <vers num="22"> Qui autem est seminatus in spinis,
hic est, qui verbum audit, et sollicitudo sæculi et fallacia
divitiarum suffocat verbum, et sine fructu efficitur.
</vers>
    <vers num="23"> Qui vero in terra bona seminatus
est, hic est, qui audit verbum et intellegit et fructum affert et
facit aliud quidem centum, aliud autem sexaginta, porro aliud
triginta ».
</vers>
    <vers num="24"> Aliam parabolam proposuit illis
dicens: « Simile factum est regnum cælorum homini, qui
seminavit bonum semen in agro suo.
</vers>
    <vers num="25"> Cum autem dormirent homines, venit
inimicus eius et superseminavit zizania in medio tritici et
abiit.
</vers>
    <vers num="26"> Cum autem crevisset herba et fructum
fecisset, tunc apparuerunt et zizania.
</vers>
    <vers num="27"> Accedentes autem servi patris
familias dixerunt ei: «Domine, nonne bonum semen seminasti in
agro tuo? Unde ergo habet zizania?».
</vers>
    <vers num="28"> Et ait illis: «Inimicus homo
hoc fecit». Servi autem dicunt ei: «Vis, imus et
colligimus ea?».
</vers>
    <vers num="29"> Et ait: «Non; ne forte
colligentes zizania eradicetis simul cum eis triticum,
</vers>
    <vers num="30"> sinite utraque crescere usque ad
messem. Et in tempore messis dicam messoribus: Colligite primum
zizania et alligate ea in fasciculos ad comburendum ea, triticum
autem congregate in horreum meum» ».
</vers>
    <vers num="31"> Aliam parabolam proposuit eis
dicens: « Simile est regnum cælorum grano sinapis, quod
accipiens homo seminavit in agro suo.
</vers>
    <vers num="32"> Quod minimum quidem est omnibus
seminibus; cum autem creverit, maius est holeribus et fit arbor,
ita ut volucres cæli veniant et habitent in ramis
eius ».
</vers>
    <vers num="33"> Aliam parabolam locutus est eis:
« Simile est regnum cælorum fermento, quod acceptum
mulier abscondit in farinæ satis tribus, donec fermentatum est
totum ».
</vers>
    <vers num="34"> Hæc omnia locutus est Iesus in
parabolis ad turbas; et sine parabola nihil loquebatur eis,
</vers>
    <vers num="35"> ut adimpleretur, quod dictum erat
per prophetam dicentem:
« Aperiam in parabolis os meum,
eructabo abscondita a constitutione mundi ».
</vers>
    <vers num="36"> Tunc, dimissis turbis, venit in
domum, et accesserunt ad eum discipuli eius dicentes:
« Dissere nobis parabolam zizaniorum
agri ».
</vers>
    <vers num="37"> Qui respondens ait: « Qui
seminat bonum semen, est Filius hominis;
</vers>
    <vers num="38"> ager autem est mundus; bonum vero
semen, hi sunt filii regni; zizania autem filii sunt Mali;
</vers>
    <vers num="39"> inimicus autem, qui seminavit ea,
est Diabolus; messis vero consummatio sæculi est; messores autem
angeli sunt.
</vers>
    <vers num="40"> Sicut ergo colliguntur zizania et
igni comburuntur, sic erit in consummatione sæculi:
</vers>
    <vers num="41"> mittet Filius hominis angelos suos,
et colligent de regno eius omnia scandala et eos, qui faciunt
iniquitatem,
</vers>
    <vers num="42"> et mittent eos in caminum ignis; ibi
erit fletus et stridor dentium.
</vers>
    <vers num="43"> Tunc iusti fulgebunt sicut sol in
regno Patris eorum. Qui habet aures, audiat.
</vers>
    <vers num="44"> Simile est regnum cælorum thesauro
abscondito in agro; quem qui invenit homo abscondit et præ gaudio
illius vadit et vendit universa, quæ habet, et emit agrum
illum.
</vers>
    <vers num="45"> Iterum simile est regnum cælorum
homini negotiatori quærenti bonas margaritas.
</vers>
    <vers num="46"> Inventa autem una pretiosa
margarita, abiit et vendidit omnia, quæ habuit, et emit eam.
</vers>
    <vers num="47"> Iterum simile est regnum cælorum
sagenæ missæ in mare et ex omni genere congreganti;
</vers>
    <vers num="48"> quam, cum impleta esset, educentes
secus litus et sedentes collegerunt bonos in vasa, malos autem
foras miserunt.
</vers>
    <vers num="49"> Sic erit in consummatione sæculi:
exibunt angeli et separabunt malos de medio iustorum
</vers>
    <vers num="50"> et mittent eos in caminum ignis; ibi
erit fletus et stridor dentium.
</vers>
    <vers num="51"> Intellexistis hæc
omnia? ». Dicunt ei:
« Etiam ».
</vers>
    <vers num="52"> Ait autem illis: « Ideo
omnis scriba doctus in regno cælorum similis est homini patri
familias, qui profert de thesauro suo nova et
vetera ».
</vers>
    <vers num="53"> Et factum est, cum consummasset
Iesus parabolas istas, transiit inde.
</vers>
    <vers num="54"> Et veniens in patriam suam, docebat
eos in synagoga eorum, ita ut mirarentur et dicerent:
« Unde huic sapientia hæc et virtutes?
</vers>
    <vers num="55"> Nonne hic est fabri filius? Nonne
mater eius dicitur Maria, et fratres eius Iacobus et Ioseph et
Simon et Iudas?
</vers>
    <vers num="56"> Et sorores eius nonne omnes apud nos
sunt? Unde ergo huic omnia ista? ».
</vers>
    <vers num="57"> Et scandalizabantur in eo. Iesus
autem dixit eis: « Non est propheta sine honore nisi in
patria et in domo sua ».
</vers>
    <vers num="58"> Et non fecit ibi virtutes multas
propter incredulitatem illorum.</vers>
  </cap>
  <subtitulum>Capitulum 14</subtitulum>
  <cap num="14">
    <vers num="1"> In illo tempore audivit Herodes
tetrarcha famam Iesu
</vers>
    <vers num="2"> et ait pueris suis: « Hic
est Ioannes Baptista; ipse surrexit a mortuis, et ideo virtutes
operantur in eo ».
</vers>
    <vers num="3"> Herodes enim tenuit Ioannem et
alligavit eum et posuit in carcere propter Herodiadem uxorem
Philippi fratris sui.
</vers>
    <vers num="4"> Dicebat enim illi Ioannes:
« Non licet tibi habere eam ».
</vers>
    <vers num="5"> Et volens illum occidere, timuit
populum, quia sicut prophetam eum habebant.
</vers>
    <vers num="6"> Die autem natalis Herodis saltavit
filia Herodiadis in medio et placuit Herodi,
</vers>
    <vers num="7"> unde cum iuramento pollicitus est ei
dare, quodcumque postulasset.
</vers>
    <vers num="8"> At illa, præmonita a matre sua:
« Da mihi, inquit, hic in disco caput Ioannis
Baptistæ ».
</vers>
    <vers num="9"> Et contristatus rex propter
iuramentum et eos, qui pariter recumbebant, iussit dari
</vers>
    <vers num="10"> misitque et decollavit Ioannem in
carcere;
</vers>
    <vers num="11"> et allatum est caput eius in disco
et datum est puellæ, et tulit matri suæ.
</vers>
    <vers num="12"> Et accedentes discipuli eius
tulerunt corpus et sepelierunt illud et venientes nuntiaverunt
Iesu.
</vers>
    <vers num="13"> Quod cum audisset Iesus, secessit
inde in navicula in locum desertum seorsum; et cum audissent,
turbæ secutæ sunt eum pedestres de civitatibus.
</vers>
    <vers num="14"> Et exiens vidit turbam multam et
misertus est eorum et curavit languidos eorum.
</vers>
    <vers num="15"> Vespere autem facto, accesserunt ad
eum discipuli dicentes: « Desertus est locus, et hora
iam præteriit; dimitte turbas, ut euntes in castella emant sibi
escas ».
</vers>
    <vers num="16"> Iesus autem dixit eis:
« Non habent necesse ire; date illis vos
manducare ».
</vers>
    <vers num="17"> Illi autem dicunt ei:
« Non habemus hic nisi quinque panes et duos
pisces ».
</vers>
    <vers num="18"> Qui ait: « Afferte illos
mihi huc ».
</vers>
    <vers num="19"> Et cum iussisset turbas discumbere
supra fenum, acceptis quinque panibus et duobus piscibus, aspiciens
in cælum benedixit et fregit et dedit discipulis panes, discipuli
autem turbis.
</vers>
    <vers num="20"> Et manducaverunt omnes et saturati
sunt; et tulerunt reliquias fragmentorum duodecim cophinos
plenos.
</vers>
    <vers num="21"> Manducantium autem fuit numerus fere
quinque milia virorum, exceptis mulieribus et parvulis.
</vers>
    <vers num="22"> Et statim iussit discipulos
ascendere in naviculam et præcedere eum trans fretum, donec
dimitteret turbas.
</vers>
    <vers num="23"> Et dimissis turbis, ascendit in
montem solus orare. Vespere autem facto, solus erat ibi.
</vers>
    <vers num="24"> Navicula autem iam multis stadiis a
terra distabat, fluctibus iactata; erat enim contrarius ventus.
</vers>
    <vers num="25"> Quarta autem vigilia noctis venit ad
eos ambulans supra mare.
</vers>
    <vers num="26"> Discipuli autem, videntes eum supra
mare ambulantem, turbati sunt dicentes: « Phantasma
est », et præ timore clamaverunt.
</vers>
    <vers num="27"> Statimque Iesus locutus est eis
dicens: « Habete fiduciam, ego sum; nolite
timere! ».
</vers>
    <vers num="28"> Respondens autem ei Petrus dixit:
« Domine, si tu es, iube me venire ad te super
aquas ».
</vers>
    <vers num="29"> At ipse ait:
« Veni! ». Et descendens Petrus de navicula
ambulavit super aquas et venit ad Iesum.
</vers>
    <vers num="30"> Videns vero ventum validum timuit
et, cum cœpisset mergi, clamavit dicens: « Domine,
salvum me fac! ».
</vers>
    <vers num="31"> Continuo autem Iesus extendens manum
apprehendit eum et ait illi: « Modicæ fidei, quare
dubitasti? ».
</vers>
    <vers num="32"> Et cum ascendissent in naviculam,
cessavit ventus.
</vers>
    <vers num="33"> Qui autem in navicula erant,
adoraverunt eum dicentes: « Vere Filius Dei
es! ».
</vers>
    <vers num="34"> Et cum transfretassent, venerunt in
terram Gennesaret.
</vers>
    <vers num="35"> Et cum cognovissent eum viri loci
illius, miserunt in universam regionem illam et obtulerunt ei omnes
male habentes,
</vers>
    <vers num="36"> et rogabant eum, ut vel fimbriam
vestimenti eius tangerent; et, quicumque tetigerunt, salvi facti
sunt.</vers>
  </cap>
  <subtitulum>Capitulum 15</subtitulum>
  <cap num="15">
    <vers num="1"> Tunc accedunt ad Iesum ab
Hierosolymis pharisæi et scribæ dicentes:
</vers>
    <vers num="2"> « Quare discipuli tui
transgrediuntur traditionem seniorum? Non enim lavant manus suas,
cum panem manducant ».
</vers>
    <vers num="3"> Ipse autem respondens ait illis:
« Quare et vos transgredimini mandatum Dei propter
traditionem vestram?
</vers>
    <vers num="4"> Nam Deus dixit: "Honora patrem tuum
et matrem" et: "Qui maledixerit patri vel matri, morte
moriatur".
</vers>
    <vers num="5"> Vos autem dicitis: «Quicumque
dixerit patri vel matri: Munus est, quodcumque ex me profuerit,
</vers>
    <vers num="6"> non honorificabit patrem suum»;
et irritum fecistis verbum Dei propter traditionem vestram.
</vers>
    <vers num="7"> Hypocritæ! Bene prophetavit de vobis
Isaias dicens:
</vers>
    <vers num="8"> "Populus hic labiis me honorat,
cor autem eorum longe est a me;
</vers>
    <vers num="9"> sine causa autem colunt me
docentes doctrinas mandata hominum" ».
</vers>
    <vers num="10"> Et convocata ad se turba, dixit eis:
« Audite et intellegite:
</vers>
    <vers num="11"> Non quod intrat in os, coinquinat
hominem; sed quod procedit ex ore, hoc coinquinat
hominem! ».
</vers>
    <vers num="12"> Tunc accedentes discipuli dicunt ei:
« Scis quia pharisæi, audito verbo, scandalizati
sunt? ».
</vers>
    <vers num="13"> At ille respondens ait:
« Omnis plantatio, quam non plantavit Pater meus
cælestis, eradicabitur.
</vers>
    <vers num="14"> Sinite illos: cæci sunt, duces
cæcorum. Cæcus autem si cæco ducatum præstet, ambo in foveam
cadent ».
</vers>
    <vers num="15"> Respondens autem Petrus dixit ei:
« Edissere nobis parabolam istam ».
</vers>
    <vers num="16"> At ille dixit: « Adhuc et
vos sine intellectu estis?
</vers>
    <vers num="17"> Non intellegitis quia omne quod in
os intrat, in ventrem vadit et in secessum emittitur?
</vers>
    <vers num="18"> Quæ autem procedunt de ore, de
corde exeunt, et ea coinquinant hominem.
</vers>
    <vers num="19"> De corde enim exeunt cogitationes
malæ, homicidia, adulteria, fornicationes, furta, falsa
testimonia, blasphemiæ.
</vers>
    <vers num="20"> Hæc sunt, quæ coinquinant hominem;
non lotis autem manibus manducare non coinquinat
hominem ».
</vers>
    <vers num="21"> Et egressus inde Iesus, secessit in
partes Tyri et Sidonis.
</vers>
    <vers num="22"> Et ecce mulier Chananæa a finibus
illis egressa clamavit dicens: « Miserere mei, Domine,
fili David! Filia mea male a dæmonio vexatur ».
</vers>
    <vers num="23"> Qui non respondit ei verbum.
Et accedentes discipuli eius rogabant eum dicentes:
« Dimitte eam, quia clamat post nos ».
</vers>
    <vers num="24"> Ipse autem respondens ait:
« Non sum missus nisi ad oves, quæ perierunt domus
Israel ».
</vers>
    <vers num="25"> At illa venit et adoravit eum
dicens: « Domine, adiuva me! ».
</vers>
    <vers num="26"> Qui respondens ait: « Non
est bonum sumere panem filiorum et mittere
catellis ».
</vers>
    <vers num="27"> At illa dixit: « Etiam,
Domine, nam et catelli edunt de micis, quæ cadunt de mensa
dominorum suorum ».
</vers>
    <vers num="28"> Tunc respondens Iesus ait illi:
« O mulier, magna est fides tua! Fiat tibi, sicut
vis ». Et sanata est filia illius ex illa hora.
</vers>
    <vers num="29"> Et cum transisset inde, Iesus venit
secus mare Galilææ et ascendens in montem sedebat ibi.
</vers>
    <vers num="30"> Et accesserunt ad eum turbæ multæ
habentes secum claudos, cæcos, debiles, mutos et alios multos et
proiecerunt eos ad pedes eius, et curavit eos,
</vers>
    <vers num="31"> ita ut turba miraretur videntes
mutos loquentes, debiles sanos et claudos ambulantes et cæcos
videntes. Et magnificabant Deum Israel.
</vers>
    <vers num="32"> Iesus autem convocatis discipulis
suis dixit: « Misereor turbæ, quia triduo iam
perseverant mecum et non habent, quod manducent; et dimittere eos
ieiunos nolo, ne forte deficiant in via ».
</vers>
    <vers num="33"> Et dicunt ei discipuli:
« Unde nobis in deserto panes tantos, ut saturemus
turbam tantam? ».
</vers>
    <vers num="34"> Et ait illis Iesus:
« Quot panes habetis? ». At illi dixerunt:
« Septem et paucos pisciculos ».
</vers>
    <vers num="35"> Et præcepit turbæ, ut discumberet
super terram;
</vers>
    <vers num="36"> et accipiens septem panes et pisces
et gratias agens fregit et dedit discipulis, discipuli autem
turbis.
</vers>
    <vers num="37"> Et comederunt omnes et saturati
sunt; et, quod superfuit de fragmentis, tulerunt septem sportas
plenas.
</vers>
    <vers num="38"> Erant autem, qui manducaverant,
quattuor milia hominum extra mulieres et parvulos.
</vers>
    <vers num="39"> Et dimissis turbis, ascendit in
naviculam et venit in fines Magadan.</vers>
  </cap>
  <subtitulum>Capitulum 16</subtitulum>
  <cap num="16">
    <vers num="1"> Et accesserunt ad eum pharisæi et
sadducæi tentantes et rogaverunt eum, ut signum de cælo
ostenderet eis.
</vers>
    <vers num="2"> At ille respondens ait eis:
« Facto vespere dicitis: «Serenum erit, rubicundum
est enim cælum»;
</vers>
    <vers num="3"> et mane: «Hodie tempestas,
rutilat enim triste cælum». Faciem quidem cæli diiudicare
nostis, signa autem temporum non potestis.
</vers>
    <vers num="4"> Generatio mala et adultera signum
quærit, et signum non dabitur ei, nisi signum Ionæ ».
Et, relictis illis, abiit.
</vers>
    <vers num="5"> Et cum venissent discipuli trans
fretum, obliti sunt panes accipere.
</vers>
    <vers num="6"> Iesus autem dixit illis:
« Intuemini et cavete a fermento pharisæorum et
sadducæorum ».
</vers>
    <vers num="7"> At illi cogitabant inter se dicentes:
« Panes non accepimus!».
</vers>
    <vers num="8"> Sciens autem Iesus dixit:
« Quid cogitatis inter vos, modicæ fidei, quia panes
non habetis?
</vers>
    <vers num="9"> Nondum intellegitis neque recordamini
quinque panum quinque milium hominum, et quot cophinos
sumpsistis?
</vers>
    <vers num="10"> Neque septem panum quattuor milium
hominum, et quot sportas sumpsistis?
</vers>
    <vers num="11"> Quomodo non intellegitis quia non de
panibus dixi vobis? Sed cavete a fermento pharisæorum et
sadducæorum ».
</vers>
    <vers num="12"> Tunc intellexerunt quia non dixerit
cavendum a fermento panum sed a doctrina pharisæorum et
sadducæorum.
</vers>
    <vers num="13"> Venit autem Iesus in partes
Cæsareæ Philippi et interrogabat discipulos suos dicens:
« Quem dicunt homines esse Filium hominis?».
</vers>
    <vers num="14"> At illi dixerunt: « Alii
Ioannem Baptistam, alii autem Eliam, alii vero Ieremiam, aut unum
ex prophetis ».
</vers>
    <vers num="15"> Dicit illis: « Vos autem
quem me esse dicitis? ».
</vers>
    <vers num="16"> Respondens Simon Petrus dixit:
« Tu es Christus, Filius Dei vivi ».
</vers>
    <vers num="17"> Respondens autem Iesus dixit ei:
« Beatus es, Simon Bariona, quia caro et sanguis non
revelavit tibi sed Pater meus, qui in cælis est.
</vers>
    <vers num="18"> Et ego dico tibi: Tu es Petrus, et
super hanc petram ædificabo Ecclesiam meam; et portæ inferi non
prævalebunt adversum eam.
</vers>
    <vers num="19"> Tibi dabo claves regni cælorum; et
quodcumque ligaveris super terram, erit ligatum in cælis, et
quodcumque solveris super terram, erit solutum in
cælis ».
</vers>
    <vers num="20"> Tunc præcepit discipulis, ut nemini
dicerent quia ipse esset Christus.
</vers>
    <vers num="21"> Exinde cœpit Iesus ostendere
discipulis suis quia oporteret eum ire Hierosolymam et multa pati a
senioribus et principibus sacerdotum et scribis et occidi et tertia
die resurgere.
</vers>
    <vers num="22"> Et assumens eum Petrus cœpit
increpare illum dicens: « Absit a te, Domine; non erit
tibi hoc ».
</vers>
    <vers num="23"> Qui conversus dixit Petro:
« Vade post me, Satana! Scandalum es mihi, quia non
sapis ea, quæ Dei sunt, sed ea, quæ hominum! ».
</vers>
    <vers num="24"> Tunc Iesus dixit discipulis suis:
« Si quis vult post me venire, abneget semetipsum et
tollat crucem suam et sequatur me.
</vers>
    <vers num="25"> Qui enim voluerit animam suam salvam
facere, perdet eam; qui autem perdiderit animam suam propter me,
inveniet eam.
</vers>
    <vers num="26"> Quid enim prodest homini, si mundum
universum lucretur, animæ vero suæ detrimentum patiatur? Aut quam
dabit homo commutationem pro anima sua?
</vers>
    <vers num="27"> Filius enim hominis venturus est in
gloria Patris sui cum angelis suis, et tunc reddet unicuique
secundum opus eius.
</vers>
    <vers num="28"> Amen dico vobis: Sunt quidam de hic
stantibus, qui non gustabunt mortem, donec videant Filium hominis
venientem in regno suo ».</vers>
  </cap>
  <subtitulum>Capitulum 17</subtitulum>
  <cap num="17">
    <vers num="1"> Et post dies sex assumit Iesus
Petrum et Iacobum et Ioannem fratrem eius et ducit illos in montem
excelsum seorsum.
</vers>
    <vers num="2"> Et transfiguratus est ante eos; et
resplenduit facies eius sicut sol, vestimenta autem eius facta sunt
alba sicut lux.
</vers>
    <vers num="3"> Et ecce apparuit illis Moyses et
Elias cum eo loquentes.
</vers>
    <vers num="4"> Respondens autem Petrus dixit ad
Iesum: « Domine, bonum est nos hic esse. Si vis, faciam
hic tria tabernacula: tibi unum et Moysi unum et Eliæ
unum ».
</vers>
    <vers num="5"> Adhuc eo loquente, ecce nubes lucida
obumbravit eos; et ecce vox de nube dicens: « Hic est
Filius meus dilectus, in quo mihi bene complacui; ipsum
audite ».
</vers>
    <vers num="6"> Et audientes discipuli ceciderunt in
faciem suam et timuerunt valde.
</vers>
    <vers num="7"> Et accessit Iesus et tetigit eos
dixitque eis: « Surgite et nolite
timere ».
</vers>
    <vers num="8"> Levantes autem oculos suos, neminem
viderunt nisi solum Iesum.
</vers>
    <vers num="9"> Et descendentibus illis de monte,
præcepit eis Iesus dicens: « Nemini dixeritis visionem,
donec Filius hominis a mortuis resurgat ».
</vers>
    <vers num="10"> Et interrogaverunt eum discipuli
dicentes: « Quid ergo scribæ dicunt quod Eliam oporteat
primum venire? ».
</vers>
    <vers num="11"> At ille respondens ait:
« Elias quidem venturus est et restituet omnia.
</vers>
    <vers num="12"> Dico autem vobis quia Elias iam
venit, et non cognoverunt eum, sed fecerunt in eo, quæcumque
voluerunt; sic et Filius hominis passurus est ab
eis ».
</vers>
    <vers num="13"> Tunc intellexerunt discipuli quia de
Ioanne Baptista dixisset eis.
</vers>
    <vers num="14"> Et cum venissent ad turbam, accessit
ad eum homo genibus provolutus ante eum
</vers>
    <vers num="15"> et dicens: « Domine,
miserere filii mei, quia lunaticus est et male patitur; nam sæpe
cadit in ignem et crebro in aquam.
</vers>
    <vers num="16"> Et obtuli eum discipulis tuis, et
non potuerunt curare eum ».
</vers>
    <vers num="17"> Respondens autem Iesus ait:
« O generatio incredula et perversa, quousque ero
vobiscum? Usquequo patiar vos? Afferte huc illum ad
me ».
</vers>
    <vers num="18"> Et increpavit eum Iesus, et exiit ab
eo dæmonium, et curatus est puer ex illa hora.
</vers>
    <vers num="19"> Tunc accesserunt discipuli ad Iesum
secreto et dixerunt: « Quare nos non potuimus eicere
illum? ».
</vers>
    <vers num="20"> Ille autem dicit illis:
« Propter modicam fidem vestram. Amen quippe dico vobis:
Si habueritis fidem sicut
granum sinapis, dicetis monti huic: «Transi hinc
illuc!», et transibit, et nihil impossibile erit
vobis ».
</vers>
    <vers num="(21) 22">Conversantibus autem eis in
Galilæa, dixit illis Iesus: « Filius hominis tradendus
est in manus hominum,
</vers>
    <vers num="23"> et occident eum, et tertio die
resurget ». Et contristati sunt vehementer.
</vers>
    <vers num="24"> Et cum venissent Capharnaum,
accesserunt, qui didrachma accipiebant, ad Petrum et dixerunt:
« Magister vester non solvit
didrachma? ».
</vers>
    <vers num="25"> Ait: « Etiam». Et
cum intrasset domum, prævenit eum Iesus dicens: « Quid
tibi videtur, Simon? Reges terræ a quibus accipiunt tributum vel
censum? A filiis suis an ab alienis? ».
</vers>
    <vers num="26"> Cum autem ille dixisset:
« Ab alienis », dixit illi Iesus:
« Ergo liberi sunt filii.
</vers>
    <vers num="27"> Ut autem non scandalizemus eos, vade
ad mare et mitte hamum; et eum piscem, qui primus ascenderit,
tolle; et, aperto ore, eius invenies staterem. Illum sumens, da eis
pro me et te ».</vers>
  </cap>
  <subtitulum>Capitulum 18</subtitulum>
  <cap num="18">
    <vers num="1"> In illa hora accesserunt discipuli
ad Iesum dicentes: « Quis putas maior est in regno
cælorum? ».
</vers>
    <vers num="2"> Et advocans parvulum, statuit eum in
medio eorum
</vers>
    <vers num="3"> et dixit: « Amen dico
vobis: Nisi conversi fueritis et efficiamini sicut parvuli, non
intrabitis in regnum cælorum.
</vers>
    <vers num="4"> Quicumque ergo humiliaverit se sicut
parvulus iste, hic est maior in regno cælorum.
</vers>
    <vers num="5"> Et, qui susceperit unum parvulum
talem in nomine meo, me suscipit.
</vers>
    <vers num="6"> Qui autem scandalizaverit unum de
pusillis istis, qui in me credunt, expedit ei, ut suspendatur mola
asinaria in collo eius et demergatur in profundum maris.
</vers>
    <vers num="7"> Væ mundo ab scandalis! Necesse est
enim ut veniant scandala; verumtamen væ homini, per quem scandalum
venit!
</vers>
    <vers num="8"> Si autem manus tua vel pes tuus
scandalizat te, abscide eum et proice abs te: bonum tibi est ad
vitam ingredi debilem vel claudum, quam duas manus vel duos pedes
habentem mitti in ignem æternum.
</vers>
    <vers num="9"> Et si oculus tuus scandalizat te,
erue eum et proice abs te: bonum tibi est unoculum in vitam
intrare, quam duos oculos habentem mitti in gehennam ignis.
</vers>
    <vers num="10"> Videte, ne contemnatis unum ex his
pusillis; dico enim vobis quia angeli eorum in cælis semper
vident faciem Patris mei, qui in cælis est.
</vers>
    <vers num="(11) 12">Quid vobis videtur? Si fuerint
alicui centum oves, et erraverit una ex eis, nonne relinquet
nonaginta novem in montibus et vadit quærere eam, quæ
erravit?
</vers>
    <vers num="13"> Et si contigerit ut inveniat eam,
amen dico vobis quia gaudebit super eam magis quam super nonaginta
novem, quæ non erraverunt.
</vers>
    <vers num="14"> Sic non est voluntas ante Patrem
vestrum, qui in cælis est, ut pereat unus de pusillis istis.
</vers>
    <vers num="15"> Si autem peccaverit in te frater
tuus, vade, corripe eum inter te et ipsum solum. Si te audierit,
lucratus es fratrem tuum;
</vers>
    <vers num="16"> si autem non audierit, adhibe tecum
adhuc unum vel duos, ut in ore duorum testium vel trium stet omne
verbum;
</vers>
    <vers num="17"> quod si noluerit audire eos, dic
ecclesiæ; si autem et ecclesiam noluerit audire, sit tibi sicut
ethnicus et publicanus.
</vers>
    <vers num="18"> Amen dico vobis: Quæcumque
alligaveritis super terram, erunt ligata in cælo; et, quæcumque
solveritis super terram, erunt soluta in cælo.
</vers>
    <vers num="19"> Iterum dico vobis: Si duo ex vobis
consenserint super terram de omni re, quamcumque petierint, fiet
illis a Patre meo, qui in cælis est.
</vers>
    <vers num="20"> Ubi enim sunt duo vel tres
congregati in nomine meo, ibi sum in medio eorum ».
</vers>
    <vers num="21"> Tunc accedens Petrus dixit ei:
« Domine, quotiens peccabit in me frater meus, et
dimittam ei? Usque septies? ».
</vers>
    <vers num="22"> Dicit illi Iesus: « Non
dico tibi usque septies sed usque septuagies septies.
</vers>
    <vers num="23"> Ideo assimilatum est regnum cælorum
homini regi, qui voluit rationem ponere cum servis suis.
</vers>
    <vers num="24"> Et cum cœpisset rationem ponere,
oblatus est ei unus, qui debebat decem milia talenta.
</vers>
    <vers num="25"> Cum autem non haberet, unde
redderet, iussit eum dominus venumdari et uxorem et filios et
omnia, quæ habebat, et reddi.
</vers>
    <vers num="26"> Procidens igitur servus ille
adorabat eum dicens: «Patientiam habe in me, et omnia reddam
tibi».
</vers>
    <vers num="27"> Misertus autem dominus servi illius
dimisit eum et debitum dimisit ei.
</vers>
    <vers num="28"> Egressus autem servus ille invenit
unum de conservis suis, qui debebat ei centum denarios, et tenens
suffocabat eum dicens: «Redde, quod debes!».
</vers>
    <vers num="29"> Procidens igitur conservus eius
rogabat eum dicens: «Patientiam habe in me, et reddam
tibi».
</vers>
    <vers num="30"> Ille autem noluit, sed abiit et
misit eum in carcerem, donec redderet debitum.
</vers>
    <vers num="31"> Videntes autem conservi eius, quæ
fiebant, contristati sunt valde et venerunt et narraverunt domino
suo omnia, quæ facta erant.
</vers>
    <vers num="32"> Tunc vocavit illum dominus suus et
ait illi: «Serve nequam, omne debitum illud dimisi tibi,
quoniam rogasti me;
</vers>
    <vers num="33"> non oportuit et te misereri conservi
tui, sicut et ego tui misertus sum?».
</vers>
    <vers num="34"> Et iratus dominus eius tradidit eum
tortoribus, quoadusque redderet universum debitum.
</vers>
    <vers num="35"> Sic et Pater meus cælestis faciet
vobis, si non remiseritis unusquisque fratri suo de cordibus
vestris ».</vers>
  </cap>
  <subtitulum>Capitulum 19</subtitulum>
  <cap num="19">
    <vers num="1"> Et factum est, cum consummasset
Iesus sermones istos, migravit a Galilæa et venit in fines Iudææ
trans Iordanem.
</vers>
    <vers num="2"> Et secutæ sunt eum turbæ multæ, et
curavit eos ibi.
</vers>
    <vers num="3"> Et accesserunt ad eum pharisæi
tentantes eum et dicentes: « Licet homini dimittere
uxorem suam quacumque ex causa? ».
</vers>
    <vers num="4"> Qui respondens ait: « Non
legistis quia, qui creavit ab initio, masculum et feminam fecit
eos
</vers>
    <vers num="5"> et dixit: "Propter hoc dimittet homo
patrem et matrem et adhærebit uxori suæ, et erunt duo in carne
una?".
</vers>
    <vers num="6"> Itaque iam non sunt duo sed una caro.
Quod ergo Deus coniunxit, homo non separet ».
</vers>
    <vers num="7"> Dicunt illi: « Quid ergo
Moyses mandavit dari libellum repudii et
dimittere? ».
</vers>
    <vers num="8"> Ait illis: « Moyses ad
duritiam cordis vestri permisit vobis dimittere uxores vestras; ab
initio autem non sic fuit.
</vers>
    <vers num="9"> Dico autem vobis quia quicumque
dimiserit uxorem suam, nisi ob fornicationem, et aliam duxerit,
mœchatur ».
</vers>
    <vers num="10"> Dicunt ei discipuli eius:
« Si ita est causa hominis cum uxore, non expedit
nubere ».
</vers>
    <vers num="11"> Qui dixit eis: « Non
omnes capiunt verbum istud, sed quibus datum est.
</vers>
    <vers num="12"> Sunt enim eunuchi, qui de matris
utero sic nati sunt; et sunt eunuchi, qui facti sunt ab hominibus;
et sunt eunuchi, qui seipsos castraverunt propter regnum cælorum.
Qui potest capere, capiat ».
</vers>
    <vers num="13"> Tunc oblati sunt ei parvuli, ut
manus eis imponeret et oraret; discipuli autem increpabant eis.
</vers>
    <vers num="14"> Iesus vero ait: « Sinite
parvulos et nolite eos prohibere ad me venire; talium est enim
regnum cælorum ».
</vers>
    <vers num="15"> Et cum imposuisset eis manus, abiit
inde.
</vers>
    <vers num="16"> Et ecce unus accedens ait illi:
« Magister, quid boni faciam, ut habeam vitam
æternam? ». Qui dixit ei:
</vers>
    <vers num="17"> « Quid me interrogas de
bono? Unus est bonus. Si autem vis ad vitam ingredi, serva
mandata ».
</vers>
    <vers num="18"> Dicit illi:
« Quæ? ». Iesus autem dixit:
« Non homicidium facies, non adulterabis, non facies
furtum, non falsum testimonium dices,
</vers>
    <vers num="19"> honora patrem et matrem et diliges
proximum tuum sicut teipsum ».
</vers>
    <vers num="20"> Dicit illi adulescens:
« Omnia hæc custodivi. Quid adhuc mihi
deest? ».
</vers>
    <vers num="21"> Ait illi Iesus: « Si vis
perfectus esse, vade, vende, quæ habes, et da pauperibus, et
habebis thesaurum in cælo; et veni, sequere me ».
</vers>
    <vers num="22"> Cum audisset autem adulescens
verbum, abiit tristis; erat enim habens multas possessiones.
</vers>
    <vers num="23"> Iesus autem dixit discipulis suis:
« Amen dico vobis: Dives difficile intrabit in regnum
cælorum.
</vers>
    <vers num="24"> Et iterum dico vobis: Facilius est
camelum per foramen acus transire, quam divitem intrare in regnum
Dei ».
</vers>
    <vers num="25"> Auditis autem his, discipuli
mirabantur valde dicentes: « Quis ergo poterit salvus
esse? ».
</vers>
    <vers num="26"> Aspiciens autem Iesus dixit illis:
« Apud homines hoc impossibile est, apud Deum autem
omnia possibilia sunt ».
</vers>
    <vers num="27"> Tunc respondens Petrus dixit ei:
« Ecce nos reliquimus omnia et secuti sumus te. Quid
ergo erit nobis? ».
</vers>
    <vers num="28"> Iesus autem dixit illis:
« Amen dico vobis quod vos, qui secuti estis me, in
regeneratione, cum sederit Filius hominis in throno gloriæ suæ,
sedebitis et vos super thronos duodecim, iudicantes duodecim tribus
Israel.
</vers>
    <vers num="29"> Et omnis, qui reliquit domos vel
fratres aut sorores aut patrem aut matrem aut filios aut agros
propter nomen meum, centuplum accipiet et vitam æternam
possidebit.
</vers>
    <vers num="30"> Multi autem erunt primi novissimi,
et novissimi primi.</vers>
  </cap>
  <subtitulum>Capitulum 20</subtitulum>
  <cap num="20">
    <vers num="1"> Simile est enim regnum cælorum
homini patri familias, qui exiit primo mane conducere operarios in
vineam suam;
</vers>
    <vers num="2"> conventione autem facta cum operariis
ex denario diurno, misit eos in vineam suam.
</vers>
    <vers num="3"> Et egressus circa horam tertiam vidit
alios stantes in foro otiosos
</vers>
    <vers num="4"> et illis dixit: «Ite et vos in
vineam; et, quod iustum fuerit, dabo vobis».
</vers>
    <vers num="5"> Illi autem abierunt. Iterum autem
exiit circa sextam et nonam horam et fecit similiter.
</vers>
    <vers num="6"> Circa undecimam vero exiit et invenit
alios stantes et dicit illis: «Quid hic statis tota die
otiosi?».
</vers>
    <vers num="7"> Dicunt ei: «Quia nemo nos
conduxit». Dicit illis: «Ite et vos in
vineam».
</vers>
    <vers num="8"> Cum sero autem factum esset, dicit
dominus vineæ procuratori suo: « Voca operarios et
redde illis mercedem incipiens a novissimis usque ad
primos ».
</vers>
    <vers num="9"> Et cum venissent, qui circa undecimam
horam venerant, acceperunt singuli denarium.
</vers>
    <vers num="10"> Venientes autem primi arbitrati sunt
quod plus essent accepturi; acceperunt autem et ipsi singuli
denarium.
</vers>
    <vers num="11"> Accipientes autem murmurabant
adversus patrem familias
</vers>
    <vers num="12"> dicentes: «Hi novissimi una
hora fecerunt, et pares illos nobis fecisti, qui portavimus pondus
diei et æstum!».
</vers>
    <vers num="13"> At ille respondens uni eorum dixit:
«Amice, non facio tibi iniuriam; nonne ex denario convenisti
mecum?
</vers>
    <vers num="14"> Tolle, quod tuum est, et vade; volo
autem et huic novissimo dare sicut et tibi.
</vers>
    <vers num="15"> Aut non licet mihi, quod volo,
facere de meis? An oculus tuus nequam est, quia ego bonus
sum?».
</vers>
    <vers num="16"> Sic erunt novissimi primi, et primi
novissimi ».
</vers>
    <vers num="17"> Et ascendens Iesus Hierosolymam
assumpsit Duodecim discipulos secreto et ait illis in via:
</vers>
    <vers num="18"> « Ecce ascendimus
Hierosolymam, et Filius hominis tradetur principibus sacerdotum et
scribis, et condemnabunt eum morte
</vers>
    <vers num="19"> et tradent eum gentibus ad
illudendum et flagellandum et crucifigendum, et tertia die
resurget ».
</vers>
    <vers num="20"> Tunc accessit ad eum mater filiorum
Zebedæi cum filiis suis, adorans et petens aliquid ab eo.
</vers>
    <vers num="21"> Qui dixit ei: « Quid
vis? ». Ait illi: « Dic ut sedeant hi duo
filii mei unus ad dexteram tuam et unus ad sinistram in regno
tuo ».
</vers>
    <vers num="22"> Respondens autem Iesus dixit:
« Nescitis quid petatis. Potestis bibere calicem, quem
ego bibiturus sum? ». Dicunt ei:
« Possumus ».
</vers>
    <vers num="23"> Ait illis: « Calicem
quidem meum bibetis, sedere autem ad dexteram meam et sinistram non
est meum dare illud, sed quibus paratum est a Patre
meo ».
</vers>
    <vers num="24"> Et audientes decem indignati sunt de
duobus fratribus.
</vers>
    <vers num="25"> Iesus autem vocavit eos ad se et
ait: « Scitis quia principes gentium dominantur eorum
et, qui magni sunt, potestatem exercent in eos.
</vers>
    <vers num="26"> Non ita erit inter vos, sed
quicumque voluerit inter vos magnus fieri, erit vester
minister;
</vers>
    <vers num="27"> et, quicumque voluerit inter vos
primus esse, erit vester servus;
</vers>
    <vers num="28"> sicut Filius hominis non venit
ministrari sed ministrare et dare animam suam redemptionem pro
multis ».
</vers>
    <vers num="29"> Et egredientibus illis ab Iericho,
secuta est eum turba multa.
</vers>
    <vers num="30"> Et ecce duo cæci sedentes secus
viam audierunt quia Iesus transiret et clamaverunt dicentes:
« Domine, miserere nostri, fili David! ».
</vers>
    <vers num="31"> Turba autem increpabat eos, ut
tacerent; at illi magis clamabant dicentes: « Domine,
miserere nostri, fili David! ».
</vers>
    <vers num="32"> Et stetit Iesus et vocavit eos et
ait: « Quid vultis, ut faciam vobis?».
</vers>
    <vers num="33"> Dicunt illi: « Domine, ut
aperiantur oculi nostri ».
</vers>
    <vers num="34"> Misertus autem Iesus, tetigit oculos
eorum; et confestim viderunt et secuti sunt eum.</vers>
  </cap>
  <subtitulum>Capitulum 21</subtitulum>
  <cap num="21">
    <vers num="1"> Et cum appropinquassent
Hierosolymis et venissent Bethfage, ad montem Oliveti, tunc Iesus
misit duos discipulos
</vers>
    <vers num="2"> dicens eis: « Ite in
castellum, quod contra vos est, et statim invenietis asinam
alligatam et pullum cum ea; solvite et adducite mihi.
</vers>
    <vers num="3"> Et si quis vobis aliquid dixerit,
dicite: «Dominus eos necessarios habet», et confestim
dimittet eos ».
</vers>
    <vers num="4"> Hoc autem factum est, ut impleretur,
quod dictum est per prophetam dicentem:
</vers>
    <vers num="5"> « Dicite filiæ Sion:
Ecce Rex tuus venit tibi,
mansuetus et sedens super asinam
et super pullum filium subiugalis ».
</vers>
    <vers num="6"> Euntes autem discipuli fecerunt,
sicut præcepit illis Iesus,
</vers>
    <vers num="7"> et adduxerunt asinam et pullum; et
imposuerunt super eis vestimenta sua, et sedit super ea.
</vers>
    <vers num="8"> Plurima autem turba straverunt
vestimenta sua in via; alii autem cædebant ramos de arboribus et
sternebant in via.
</vers>
    <vers num="9"> Turbæ autem, quæ præcedebant eum
et quæ sequebantur, clamabant dicentes: « Hosanna filio
David! Benedictus, qui venit in nomine Domini! Hosanna in
altissimis! ».
</vers>
    <vers num="10"> Et cum intrasset Hierosolymam,
commota est universa civitas dicens: « Quis est
hic?».
</vers>
    <vers num="11"> Turbæ autem dicebant:
« Hic est Iesus propheta a Nazareth
Galilææ ».
</vers>
    <vers num="12"> Et intravit Iesus in templum et
eiciebat omnes vendentes et ementes in templo, et mensas
nummulariorum evertit et cathedras vendentium columbas,
</vers>
    <vers num="13"> et dicit eis: « Scriptum
est: "Domus mea domus orationis vocabitur". Vos autem facitis eam
speluncam latronum ».
</vers>
    <vers num="14"> Et accesserunt ad eum cæci et
claudi in templo, et sanavit eos.
</vers>
    <vers num="15"> Videntes autem principes sacerdotum
et scribæ mirabilia, quæ fecit, et pueros clamantes in templo et
dicentes: « Hosanna filio David », indignati
sunt
</vers>
    <vers num="16"> et dixerunt ei: « Audis
quid isti dicant? ». Iesus autem dicit eis:
« Utique; numquam legistis: "Ex ore infantium et
lactantium perfecisti laudem"? ».
</vers>
    <vers num="17"> Et relictis illis, abiit foras extra
civitatem in Bethaniam ibique mansit.
</vers>
    <vers num="18"> Mane autem revertens in civitatem,
esuriit.
</vers>
    <vers num="19"> Et videns fici arborem unam secus
viam, venit ad eam; et nihil invenit in ea nisi folia tantum et ait
illi: « Numquam ex te fructus nascatur in
sempiternum ». Et arefacta est continuo ficulnea.
</vers>
    <vers num="20"> Et videntes discipuli mirati sunt
dicentes: « Quomodo continuo aruit
ficulnea? ».
</vers>
    <vers num="21"> Respondens autem Iesus ait eis:
« Amen dico vobis: Si habueritis fidem et non
hæsitaveritis, non solum de ficulnea facietis, sed et si monti
huic dixeritis: «Tolle et iacta te in mare», fiet.
</vers>
    <vers num="22"> Et omnia, quæcumque petieritis in
oratione credentes, accipietis ».
</vers>
    <vers num="23"> Et cum venisset in templum,
accesserunt ad eum docentem principes sacerdotum et seniores populi
dicentes: « In qua potestate hæc facis? Et quis tibi
dedit hanc potestatem? ».
</vers>
    <vers num="24"> Respondens autem Iesus dixit illis:
« Interrogabo vos et ego unum sermonem, quem si
dixeritis mihi, et ego vobis dicam, in qua potestate hæc
facio:
</vers>
    <vers num="25"> Baptismum Ioannis unde erat? A cælo
an ex hominibus? ». At illi cogitabant inter se
dicentes: « Si dixerimus: «E cælo», dicet
nobis: «Quare ergo non credidistis illi?»;
</vers>
    <vers num="26"> si autem dixerimus: «Ex
hominibus», timemus turbam; omnes enim habent Ioannem sicut
prophetam ».
</vers>
    <vers num="27"> Et respondentes Iesu dixerunt:
« Nescimus ». Ait illis et ipse:
« Nec ego dico vobis in qua potestate hæc
facio ».
</vers>
    <vers num="28"> « Quid autem vobis
videtur? Homo quidam habebat duos filios. Et accedens ad primum
dixit: «Fili, vade hodie, operare in vinea».
</vers>
    <vers num="29"> Ille autem respondens ait:
«Nolo»; postea autem pænitentia motus abiit.
</vers>
    <vers num="30"> Accedens autem ad alterum dixit
similiter. At ille respondens ait: «Eo, domine»; et non
ivit.
</vers>
    <vers num="31"> Quis ex duobus fecit voluntatem
patris? ». Dicunt: « Primus ».
Dicit illis Iesus: « Amen dico vobis: Publicani et
meretrices præcedunt vos in regnum Dei.
</vers>
    <vers num="32"> Venit enim ad vos Ioannes in via
iustitiæ, et non credidistis ei; publicani autem et meretrices
crediderunt ei. Vos autem videntes nec pænitentiam habuistis
postea, ut crederetis ei.
</vers>
    <vers num="33"> Aliam parabolam audite. Homo erat
pater familias, qui plantavit vineam et sæpem circumdedit ei et
fodit in ea torcular et ædificavit turrim et locavit eam agricolis
et peregre profectus est.
</vers>
    <vers num="34"> Cum autem tempus fructuum
appropinquasset, misit servos suos ad agricolas, ut acciperent
fructus eius.
</vers>
    <vers num="35"> Et agricolæ, apprehensis servis
eius, alium ceciderunt, alium occiderunt, alium vero
lapidaverunt.
</vers>
    <vers num="36"> Iterum misit alios servos plures
prioribus, et fecerunt illis similiter.
</vers>
    <vers num="37"> Novissime autem misit ad eos filium
suum dicens: «Verebuntur filium meum».
</vers>
    <vers num="38"> Agricolæ autem videntes filium
dixerunt intra se: «Hic est heres. Venite, occidamus eum et
habebimus hereditatem eius».
</vers>
    <vers num="39"> Et apprehensum eum eiecerunt extra
vineam et occiderunt.
</vers>
    <vers num="40"> Cum ergo venerit dominus vineæ,
quid faciet agricolis illis? ».
</vers>
    <vers num="41"> Aiunt illi: « Malos male
perdet et vineam locabit aliis agricolis, qui reddant ei fructum
temporibus suis ».
</vers>
    <vers num="42"> Dicit illis Iesus:
« Numquam legistis in Scripturis:
"Lapidem quem reprobaverunt ædificantes,
hic factus est in caput anguli;
a Domino factum est istud
et est mirabile in oculis nostris" ?
</vers>
    <vers num="43"> Ideo dico vobis quia auferetur a
vobis regnum Dei et dabitur genti facienti fructus eius.
</vers>
    <vers num="44"> Et, qui ceciderit super lapidem
istum confringetur; super quem vero ceciderit, conteret
eum ».
</vers>
    <vers num="45"> Et cum audissent principes
sacerdotum et pharisæi parabolas eius, cognoverunt quod de ipsis
diceret;
</vers>
    <vers num="46"> et quærentes eum tenere, timuerunt
turbas, quoniam sicut prophetam eum habebant.</vers>
  </cap>
  <subtitulum>Capitulum 22</subtitulum>
  <cap num="22">
    <vers num="1"> Et respondens Iesus dixit iterum
in parabolis eis dicens:
</vers>
    <vers num="2"> « Simile factum est regnum
cælorum homini regi, qui fecit nuptias filio suo.
</vers>
    <vers num="3"> Et misit servos suos vocare invitatos
ad nuptias, et nolebant venire.
</vers>
    <vers num="4"> Iterum misit alios servos dicens:
«Dicite invitatis: Ecce prandium meum paravi, tauri mei et
altilia occisa, et omnia parata; venite ad nuptias».
</vers>
    <vers num="5"> Illi autem neglexerunt et abierunt,
alius in villam suam, alius vero ad negotiationem suam;
</vers>
    <vers num="6"> reliqui vero tenuerunt servos eius et
contumelia affectos occiderunt.
</vers>
    <vers num="7"> Rex autem iratus est et, missis
exercitibus suis, perdidit homicidas illos et civitatem illorum
succendit.
</vers>
    <vers num="8"> Tunc ait servis suis: «Nuptiæ
quidem paratæ sunt, sed qui invitati erant, non fuerunt digni;
</vers>
    <vers num="9"> ite ergo ad exitus viarum, et
quoscumque inveneritis, vocate ad nuptias».
</vers>
    <vers num="10"> Et egressi servi illi in vias,
congregaverunt omnes, quos invenerunt, malos et bonos; et impletæ
sunt nuptiæ discumbentium.
</vers>
    <vers num="11"> Intravit autem rex, ut videret
discumbentes, et vidit ibi hominem non vestitum veste nuptiali
</vers>
    <vers num="12"> et ait illi: «Amice, quomodo
huc intrasti, non habens vestem nuptialem?». At ille
obmutuit.
</vers>
    <vers num="13"> Tunc dixit rex ministris:
«Ligate pedes eius et manus et mittite eum in tenebras
exteriores: ibi erit fletus et stridor dentium».
</vers>
    <vers num="14"> Multi enim sunt vocati, pauci vero
electi ».
</vers>
    <vers num="15"> Tunc abeuntes pharisæi consilium
inierunt, ut caperent eum in sermone.
</vers>
    <vers num="16"> Et mittunt ei discipulos suos cum
herodianis dicentes: « Magister, scimus quia verax es et
viam Dei in veritate doces, et non est tibi cura de aliquo; non
enim respicis personam hominum.
</vers>
    <vers num="17"> Dic ergo nobis quid tibi videatur:
Licet censum dare Cæsari an non? ».
</vers>
    <vers num="18"> Cognita autem Iesus nequitia eorum,
ait: « Quid me tentatis, hypocritæ?
</vers>
    <vers num="19"> Ostendite mihi nomisma
census ». At illi obtulerunt ei denarium.
</vers>
    <vers num="20"> Et ait illis: « Cuius est
imago hæc et suprascriptio? ».
</vers>
    <vers num="21"> Dicunt ei:
« Cæsaris ». Tunc ait illis:
« Reddite ergo, quæ sunt Cæsaris, Cæsari et, quæ
sunt Dei, Deo ».
</vers>
    <vers num="22"> Et audientes mirati sunt et, relicto
eo, abierunt.
</vers>
    <vers num="23"> In illo die accesserunt ad eum
sadducæi, qui dicunt non esse resurrectionem, et interrogaverunt
eum
</vers>
    <vers num="24"> dicentes: « Magister,
Moyses dixit, si quis mortuus fuerit non habens filios, ut ducat
frater eius uxorem illius et suscitet semen fratri suo.
</vers>
    <vers num="25"> Erant autem apud nos septem fratres:
et primus, uxore ducta, defunctus est et non habens semen reliquit
uxorem suam fratri suo;
</vers>
    <vers num="26"> similiter secundus et tertius usque
ad septimum.
</vers>
    <vers num="27"> Novissime autem omnium mulier
defuncta est.
</vers>
    <vers num="28"> In resurrectione ergo cuius erit de
septem uxor? Omnes enim habuerunt eam ».
</vers>
    <vers num="29"> Respondens autem Iesus ait illis:
« Erratis nescientes Scripturas neque virtutem Dei;
</vers>
    <vers num="30"> in resurrectione enim neque nubent
neque nubentur, sed sunt sicut angeli in cælo.
</vers>
    <vers num="31"> De resurrectione autem mortuorum non
legistis, quod dictum est vobis a Deo dicente:
</vers>
    <vers num="32"> «Ego sum Deus Abraham et Deus
Isaac et Deus Iacob»? Non est Deus mortuorum sed
viventium ».
</vers>
    <vers num="33"> Et audientes turbæ mirabantur in
doctrina eius.
</vers>
    <vers num="34"> Pharisæi autem audientes quod
silentium imposuisset sadducæis, convenerunt in unum.
</vers>
    <vers num="35"> Et interrogavit unus ex eis legis
doctor tentans eum:
</vers>
    <vers num="36"> « Magister, quod est
mandatum magnum in Lege? ».
</vers>
    <vers num="37"> Ait autem illi: « Diliges
Dominum Deum tuum in toto corde tuo et in tota anima tua et in tota
mente tua:
</vers>
    <vers num="38"> hoc est magnum et primum
mandatum.
</vers>
    <vers num="39"> Secundum autem simile est huic:
Diliges proximum tuum sicut teipsum.
</vers>
    <vers num="40"> In his duobus mandatis universa Lex
pendet et Prophetæ ».
</vers>
    <vers num="41"> Congregatis autem pharisæis,
interrogavit eos Iesus
</vers>
    <vers num="42"> dicens: « Quid vobis
videtur de Christo? Cuius filius est? ». Dicunt ei:
« David ».
</vers>
    <vers num="43"> Ait illis: « Quomodo ergo
David in Spiritu vocat eum Dominum dicens:
</vers>
    <vers num="44"> «Dixit Dominus Domino meo:
Sede a dextris meis,
donec ponam inimicos tuos sub pedibus tuis»?
</vers>
    <vers num="45"> Si ergo David vocat eum Dominum,
quomodo filius eius est? ».
</vers>
    <vers num="46"> Et nemo poterat respondere ei
verbum, neque ausus fuit quisquam ex illa die eum amplius
interrogare.</vers>
  </cap>
  <subtitulum>Capitulum 23</subtitulum>
  <cap num="23">
    <vers num="1"> Tunc Iesus locutus est ad turbas
et ad discipulos suos
</vers>
    <vers num="2"> dicens: « Super cathedram
Moysis sederunt scribæ et pharisæi.
</vers>
    <vers num="3"> Omnia ergo, quæcumque dixerint
vobis, facite et servate; secundum opera vero eorum nolite facere:
dicunt enim et non faciunt.
</vers>
    <vers num="4"> Alligant autem onera gravia et
importabilia et imponunt in umeros hominum, ipsi autem digito suo
nolunt ea movere.
</vers>
    <vers num="5"> Omnia vero opera sua faciunt, ut
videantur ab hominibus: dilatant enim phylacteria sua et
magnificant fimbrias,
</vers>
    <vers num="6"> amant autem primum recubitum in cenis
et primas cathedras in synagogis
</vers>
    <vers num="7"> et salutationes in foro et vocari ab
hominibus Rabbi.
</vers>
    <vers num="8"> Vos autem nolite vocari Rabbi; unus
enim est Magister vester, omnes autem vos fratres estis.
</vers>
    <vers num="9"> Et Patrem nolite vocare vobis super
terram, unus enim est Pater vester, cælestis.
</vers>
    <vers num="10"> Nec vocemini Magistri, quia Magister
vester unus est, Christus.
</vers>
    <vers num="11"> Qui maior est vestrum, erit minister
vester.
</vers>
    <vers num="12"> Qui autem se exaltaverit,
humiliabitur; et, qui se humiliaverit, exaltabitur.
</vers>
    <vers num="13"> Væ autem vobis, scribæ et
pharisæi hypocritæ, quia clauditis regnum cælorum ante homines!
Vos
enim non intratis nec introeuntes sinitis intrare.
</vers>
    <vers num="(14) 15"> Væ vobis, scribæ et pharisæi
hypocritæ, quia circuitis mare et aridam, ut faciatis unum
proselytum, et cum fuerit factus, facitis eum filium gehennæ duplo
quam vos!
</vers>
    <vers num="16"> Væ vobis, duces cæci, qui dicitis:
«Quicumque iuraverit per templum, nihil est; quicumque autem
iuraverit in auro templi, debet».
</vers>
    <vers num="17"> Stulti et cæci! Quid enim maius
est: aurum an templum, quod sanctificat aurum?
</vers>
    <vers num="18"> Et: «Quicumque iuraverit in
altari, nihil est; quicumque autem iuraverit in dono, quod est
super illud, debet».
</vers>
    <vers num="19"> Cæci! Quid enim maius est: donum an
altare, quod sanctificat donum?
</vers>
    <vers num="20"> Qui ergo iuraverit in altari, iurat
in eo et in omnibus, quæ super illud sunt;
</vers>
    <vers num="21"> et, qui iuraverit in templo, iurat
in illo et in eo, qui inhabitat in ipso;
</vers>
    <vers num="22"> et, qui iuraverit in cælo, iurat in
throno Dei et in eo, qui sedet super eum.
</vers>
    <vers num="23"> Væ vobis, scribæ et pharisæi
hypocritæ, quia decimatis mentam et anethum et cyminum et
reliquistis, quæ graviora sunt legis: iudicium et misericordiam et
fidem! Hæc oportuit facere et illa non omittere.
</vers>
    <vers num="24"> Duces cæci, excolantes culicem,
camelum autem glutientes.
</vers>
    <vers num="25"> Væ vobis, scribæ et pharisæi
hypocritæ, quia mundatis, quod de foris est calicis et paropsidis,
intus autem pleni sunt rapina et immunditia!
</vers>
    <vers num="26"> Pharisæe cæce, munda prius, quod
intus est calicis, ut fiat et id, quod de foris eius est,
mundum.
</vers>
    <vers num="27"> Væ vobis, scribæ et pharisæi
hypocritæ, quia similes estis sepulcris dealbatis, quæ a foris
quidem parent speciosa, intus vero plena sunt ossibus mortuorum et
omni spurcitia!
</vers>
    <vers num="28"> Sic et vos a foris quidem paretis
hominibus iusti, intus autem pleni estis hypocrisi et
iniquitate.
</vers>
    <vers num="29"> Væ vobis, scribæ et pharisæi
hypocritæ, qui ædificatis sepulcra prophetarum et ornatis
monumenta iustorum
</vers>
    <vers num="30"> et dicitis: «Si fuissemus in
diebus patrum nostrorum, non essemus socii eorum in sanguine
prophetarum»!
</vers>
    <vers num="31"> Itaque testimonio estis
vobismetipsis quia filii estis eorum, qui prophetas occiderunt.
</vers>
    <vers num="32"> Et vos implete mensuram patrum
vestrorum.
</vers>
    <vers num="33"> Serpentes, genimina viperarum,
quomodo fugietis a iudicio gehennæ?
</vers>
    <vers num="34"> Ideo ecce ego mitto ad vos prophetas
et sapientes et scribas; ex illis occidetis et crucifigetis et ex
eis flagellabitis in synagogis vestris et persequemini de civitate
in civitatem,
</vers>
    <vers num="35"> ut veniat super vos omnis sanguis
iustus, qui effusus est super terram a sanguine Abel iusti usque ad
sanguinem Zachariæ filii Barachiæ, quem occidistis inter templum
et altare.
</vers>
    <vers num="36"> Amen dico vobis: Venient hæc omnia
super generationem istam.
</vers>
    <vers num="37"> Ierusalem, Ierusalem, quæ occidis
prophetas et lapidas eos, qui ad te missi sunt, quotiens volui
congregare filios tuos, quemadmodum gallina congregat pullos suos
sub alas, et noluistis!
</vers>
    <vers num="38"> Ecce relinquitur vobis domus vestra
deserta!
</vers>
    <vers num="39"> Dico enim vobis: Non me videbitis
amodo, donec dicatis: "Benedictus, qui venit in nomine
Domini!" »</vers>
  </cap>
  <subtitulum>Capitulum 24</subtitulum>
  <cap num="24">
    <vers num="1"> Et egressus Iesus de templo ibat,
et accesserunt discipuli eius, ut ostenderent ei ædificationes
templi;
</vers>
    <vers num="2"> ipse autem respondens dixit eis:
« Non videtis hæc omnia? Amen dico vobis: Non
relinquetur hic lapis super lapidem, qui non
destruetur ».
</vers>
    <vers num="3"> Sedente autem eo super montem
Oliveti, accesserunt ad eum discipuli secreto dicentes:
« Dic nobis: Quando hæc erunt, et quod signum adventus
tui et consummationis sæculi? ».
</vers>
    <vers num="4"> Et respondens Iesus dixit eis:
« Videte, ne quis vos seducat.
</vers>
    <vers num="5"> Multi enim venient in nomine meo
dicentes: «Ego sum Christus», et multos seducent.
</vers>
    <vers num="6"> Audituri enim estis prœlia et
opiniones prœliorum. Videte, ne turbemini; oportet enim fieri, sed
nondum est finis.
</vers>
    <vers num="7"> Consurget enim gens in gentem, et
regnum in regnum, et erunt fames et terræ motus per loca;
</vers>
    <vers num="8"> hæc autem omnia initia sunt
dolorum.
</vers>
    <vers num="9"> Tunc tradent vos in tribulationem et
occident vos, et eritis odio omnibus gentibus propter nomen
meum.
</vers>
    <vers num="10"> Et tunc scandalizabuntur multi et
invicem tradent et odio habebunt invicem;
</vers>
    <vers num="11"> et multi pseudoprophetæ surgent et
seducent multos.
</vers>
    <vers num="12"> Et, quoniam abundavit iniquitas,
refrigescet caritas multorum;
</vers>
    <vers num="13"> qui autem permanserit usque in
finem, hic salvus erit.
</vers>
    <vers num="14"> Et prædicabitur hoc evangelium
regni in universo orbe in testimonium omnibus gentibus; et tunc
veniet consummatio.
</vers>
    <vers num="15"> Cum ergo videritis abominationem
desolationis, quæ dicta est a Daniele propheta, stantem in loco
sancto, qui legit, intellegat:
</vers>
    <vers num="16"> tunc qui in Iudæa sunt, fugiant ad
montes;
</vers>
    <vers num="17"> qui in tecto, non descendat tollere
aliquid de domo sua;
</vers>
    <vers num="18"> et, qui in agro, non revertatur
tollere pallium suum.
</vers>
    <vers num="19"> Væ autem prægnantibus et
nutrientibus in illis diebus!
</vers>
    <vers num="20"> Orate autem, ut non fiat fuga vestra
hieme vel sabbato:
</vers>
    <vers num="21"> erit enim tunc tribulatio magna,
qualis non fuit ab initio mundi usque modo neque fiet.
</vers>
    <vers num="22"> Et nisi breviati fuissent dies illi,
non fieret salva omnis caro; sed propter electos breviabuntur dies
illi.
</vers>
    <vers num="23"> Tunc si quis vobis dixerit:
«Ecce hic Christus» aut: «Hic», nolite
credere.
</vers>
    <vers num="24"> Surgent enim pseudochristi et
pseudoprophetæ et dabunt signa magna et prodigia, ita ut in
errorem inducantur, si fieri potest, etiam electi.
</vers>
    <vers num="25"> Ecce prædixi vobis.
</vers>
    <vers num="26"> Si ergo dixerint vobis: «Ecce
in deserto est», nolite exire; «Ecce in
penetralibus», nolite credere;
</vers>
    <vers num="27"> sicut enim fulgur exit ab oriente et
paret usque in occidentem, ita erit adventus Filii hominis.
</vers>
    <vers num="28"> Ubicumque fuerit corpus, illuc
congregabuntur aquilæ.
</vers>
    <vers num="29"> Statim autem post tribulationem
dierum illorum, sol obscurabitur, et luna non dabit lumen suum, et
stellæ cadent de cælo, et virtutes cælorum commovebuntur.
</vers>
    <vers num="30"> Et tunc parebit signum Filii hominis
in cælo, et tunc plangent omnes tribus terræ et videbunt Filium
hominis venientem in nubibus cæli cum virtute et gloria multa;
</vers>
    <vers num="31"> et mittet angelos suos cum tuba
magna, et congregabunt electos eius a quattuor ventis, a summis
cælorum usque ad terminos eorum.
</vers>
    <vers num="32"> Ab arbore autem fici discite
parabolam: cum iam ramus eius tener fuerit, et folia nata, scitis
quia prope est æstas.
</vers>
    <vers num="33"> Ita et vos, cum videritis hæc
omnia, scitote quia prope est in ianuis.
</vers>
    <vers num="34"> Amen dico vobis: Non præteribit
hæc generatio, donec omnia hæc fiant.
</vers>
    <vers num="35"> Cælum et terra transibunt, verba
vero mea non præteribunt.
</vers>
    <vers num="36"> De die autem illa et hora nemo scit,
neque angeli cælorum neque Filius, nisi Pater solus.
</vers>
    <vers num="37"> Sicut enim dies Noe, ita erit
adventus Filii hominis.
</vers>
    <vers num="38"> Sicut enim erant in diebus ante
diluvium comedentes et bibentes, nubentes et nuptum tradentes,
usque ad eum diem, quo introivit in arcam Noe,
</vers>
    <vers num="39"> et non cognoverunt, donec venit
diluvium et tulit omnes, ita erit et adventus Filii hominis.
</vers>
    <vers num="40"> Tunc duo erunt in agro: unus
assumitur, et unus relinquitur;
</vers>
    <vers num="41"> duæ molentes in mola: una
assumitur, et una relinquitur.
</vers>
    <vers num="42"> Vigilate ergo, quia nescitis qua die
Dominus vester venturus sit.
</vers>
    <vers num="43"> Illud autem scitote quoniam si
sciret pater familias qua hora fur venturus esset, vigilaret utique
et non sineret perfodi domum suam.
</vers>
    <vers num="44"> Ideo et vos estote parati, quia, qua
nescitis hora, Filius hominis venturus est.
</vers>
    <vers num="45"> Quis putas est fidelis servus et
prudens, quem constituit dominus supra familiam suam, ut det illis
cibum in tempore?
</vers>
    <vers num="46"> Beatus ille servus, quem cum venerit
dominus eius, invenerit sic facientem.
</vers>
    <vers num="47"> Amen dico vobis quoniam super omnia
bona sua constituet eum.
</vers>
    <vers num="48"> Si autem dixerit malus servus ille
in corde suo: «Moram facit dominus meus venire»,
</vers>
    <vers num="49"> et cœperit percutere conservos
suos, manducet autem et bibat cum ebriis,
</vers>
    <vers num="50"> veniet dominus servi illius in die,
qua non sperat, et in hora, qua ignorat,
</vers>
    <vers num="51"> et dividet eum partemque eius ponet
cum hypocritis; illic erit fletus et stridor dentium.</vers>
  </cap>
  <subtitulum>Capitulum 25</subtitulum>
  <cap num="25">
    <vers num="1"> Tunc simile erit regnum cælorum
decem virginibus, quæ accipientes lampades suas exierunt obviam
sponso.
</vers>
    <vers num="2"> Quinque autem ex eis erant fatuæ, et
quinque prudentes.
</vers>
    <vers num="3"> Fatuæ enim, acceptis lampadibus
suis, non sumpserunt oleum secum;
</vers>
    <vers num="4"> prudentes vero acceperunt oleum in
vasis cum lampadibus suis.
</vers>
    <vers num="5"> Moram autem faciente sponso,
dormitaverunt omnes et dormierunt.
</vers>
    <vers num="6"> Media autem nocte clamor factus est:
«Ecce sponsus! Exite obviam ei».
</vers>
    <vers num="7"> Tunc surrexerunt omnes virgines illæ
et ornaverunt lampades suas.
</vers>
    <vers num="8"> Fatuæ autem sapientibus dixerunt:
«Date nobis de oleo vestro, quia lampades nostræ
exstinguuntur».
</vers>
    <vers num="9"> Responderunt prudentes dicentes:
«Ne forte non sufficiat nobis et vobis, ite potius ad
vendentes et emite vobis».
</vers>
    <vers num="10"> Dum autem irent emere, venit
sponsus, et quæ paratæ erant, intraverunt cum eo ad nuptias; et
clausa est ianua.
</vers>
    <vers num="11"> Novissime autem veniunt et reliquæ
virgines dicentes: «Domine, domine, aperi nobis».
</vers>
    <vers num="12"> At ille respondens ait: «Amen
dico vobis: Nescio vos».
</vers>
    <vers num="13"> Vigilate itaque, quia nescitis diem
neque horam.
</vers>
    <vers num="14"> Sicut enim homo peregre proficiscens
vocavit servos suos et tradidit illis bona sua.
</vers>
    <vers num="15"> Et uni dedit quinque talenta, alii
autem duo, alii vero unum, unicuique secundum propriam virtutem, et
profectus est. Statim
</vers>
    <vers num="16"> abiit, qui quinque talenta
acceperat, et operatus est in eis et lucratus est alia quinque;
</vers>
    <vers num="17"> similiter qui duo acceperat,
lucratus est alia duo.
</vers>
    <vers num="18"> Qui autem unum acceperat, abiens
fodit in terra et abscondit pecuniam domini sui.
</vers>
    <vers num="19"> Post multum vero temporis venit
dominus servorum illorum et ponit rationem cum eis.
</vers>
    <vers num="20"> Et accedens, qui quinque talenta
acceperat, obtulit alia quinque talenta dicens: «Domine,
quinque talenta tradidisti mihi; ecce alia quinque superlucratus
sum».
</vers>
    <vers num="21"> Ait illi dominus eius: «Euge,
serve bone et fidelis. Super pauca fuisti fidelis; supra multa te
constituam: intra in gaudium domini tui».
</vers>
    <vers num="22"> Accessit autem et qui duo talenta
acceperat, et ait: «Domine, duo talenta tradidisti mihi; ecce
alia duo lucratus sum».
</vers>
    <vers num="23"> Ait illi dominus eius: «Euge,
serve bone et fidelis. Super pauca fuisti fidelis; supra multa te
constituam: intra in gaudium domini tui».
</vers>
    <vers num="24"> Accedens autem et qui unum talentum
acceperat, ait: «Domine, novi te quia homo durus es: metis,
ubi non seminasti, et congregas, ubi non sparsisti;
</vers>
    <vers num="25"> et timens abii et abscondi talentum
tuum in terra. Ecce habes, quod tuum est».
</vers>
    <vers num="26"> Respondens autem dominus eius dixit
ei: «Serve male et piger! Sciebas quia meto, ubi non
seminavi, et congrego, ubi non sparsi?
</vers>
    <vers num="27"> Oportuit ergo te mittere pecuniam
meam nummulariis, et veniens ego recepissem, quod meum est cum
usura.
</vers>
    <vers num="28"> Tollite itaque ab eo talentum et
date ei, qui habet decem talenta:
</vers>
    <vers num="29"> omni enim habenti dabitur, et
abundabit; ei autem, qui non habet, et quod habet, auferetur ab
eo.
</vers>
    <vers num="30"> Et inutilem servum eicite in
tenebras exteriores: illic erit fletus et stridor
dentium».
</vers>
    <vers num="31"> Cum autem venerit Filius hominis in
gloria sua, et omnes angeli cum eo, tunc sedebit super thronum
gloriæ suæ.
</vers>
    <vers num="32"> Et congregabuntur ante eum omnes
gentes; et separabit eos ab invicem, sicut pastor segregat oves ab
hædis,
</vers>
    <vers num="33"> et statuet oves quidem a dextris
suis, hædos autem a sinistris.
</vers>
    <vers num="34"> Tunc dicet Rex his, qui a dextris
eius erunt: «Venite, benedicti Patris mei; possidete paratum
vobis regnum a constitutione mundi.
</vers>
    <vers num="35"> Esurivi enim, et dedistis mihi
manducare; sitivi, et dedistis mihi bibere; hospes eram, et
collegistis me;
</vers>
    <vers num="36"> nudus, et operuistis me; infirmus,
et visitastis me; in carcere eram, et venistis ad me».
</vers>
    <vers num="37"> Tunc respondebunt ei iusti dicentes:
«Domine, quando te vidimus esurientem et pavimus, aut
sitientem et dedimus tibi potum?
</vers>
    <vers num="38"> Quando autem te vidimus hospitem et
collegimus, aut nudum et cooperuimus?
</vers>
    <vers num="39"> Quando autem te vidimus infirmum aut
in carcere et venimus ad te?».
</vers>
    <vers num="40"> Et respondens Rex dicet illis:
«Amen dico vobis: Quamdiu fecistis uni de his fratribus meis
minimis, mihi fecistis».
</vers>
    <vers num="41"> Tunc dicet et his, qui a sinistris
erunt: «Discedite a me, maledicti, in ignem æternum, qui
præparatus est Diabolo et angelis eius.
</vers>
    <vers num="42"> Esurivi enim, et non dedistis mihi
manducare; sitivi, et non dedistis mihi potum;
</vers>
    <vers num="43"> hospes eram, et non collegistis me;
nudus, et non operuistis me; infirmus et in carcere, et non
visitastis me».
</vers>
    <vers num="44"> Tunc respondebunt et ipsi dicentes:
«Domine, quando te vidimus esurientem aut sitientem aut
hospitem aut nudum aut infirmum vel in carcere et non ministravimus
tibi?».
</vers>
    <vers num="45"> Tunc respondebit illis dicens:
«Amen dico vobis: Quamdiu non fecistis uni de minimis his,
nec mihi fecistis».
</vers>
    <vers num="46"> Et ibunt hi in supplicium æternum,
iusti autem in vitam æternam ».</vers>
  </cap>
  <subtitulum>Capitulum 26</subtitulum>
  <cap num="26">
    <vers num="1"> Et factum est, cum consummasset
Iesus sermones hos omnes, dixit discipulis suis:
</vers>
    <vers num="2"> « Scitis quia post biduum
Pascha fiet, et Filius hominis traditur, ut
crucifigatur ».
</vers>
    <vers num="3"> Tunc congregati sunt principes
sacerdotum et seniores populi in aulam principis sacerdotum, qui
dicebatur Caiphas,
</vers>
    <vers num="4"> et consilium fecerunt, ut Iesum dolo
tenerent et occiderent;
</vers>
    <vers num="5"> dicebant autem: « Non in
die festo, ne tumultus fiat in populo ».
</vers>
    <vers num="6"> Cum autem esset Iesus in Bethania, in
domo Simonis leprosi,
</vers>
    <vers num="7"> accessit ad eum mulier habens
alabastrum unguenti pretiosi et effudit super caput ipsius
recumbentis.
</vers>
    <vers num="8"> Videntes autem discipuli, indignati
sunt dicentes: « Ut quid perditio hæc?
</vers>
    <vers num="9"> Potuit enim istud venumdari multo et
dari pauperibus ».
</vers>
    <vers num="10"> Sciens autem Iesus ait illis:
« Quid molesti estis mulieri? Opus enim bonum operata
est in me;
</vers>
    <vers num="11"> nam semper pauperes habetis
vobiscum, me autem non semper habetis.
</vers>
    <vers num="12"> Mittens enim hæc unguentum hoc
supra corpus meum, ad sepeliendum me fecit.
</vers>
    <vers num="13"> Amen dico vobis: Ubicumque
prædicatum fuerit hoc evangelium in toto mundo, dicetur et quod
hæc fecit in memoriam eius ».
</vers>
    <vers num="14"> Tunc abiit unus de Duodecim, qui
dicebatur Iudas Iscariotes, ad principes sacerdotum
</vers>
    <vers num="15"> et ait: « Quid vultis
mihi dare, et ego vobis eum tradam? ». At illi
constituerunt ei triginta argenteos.
</vers>
    <vers num="16"> Et exinde quærebat opportunitatem,
ut eum traderet.
</vers>
    <vers num="17"> Prima autem Azymorum accesserunt
discipuli ad Iesum dicentes: « Ubi vis paremus tibi
comedere Pascha? ».
</vers>
    <vers num="18"> Ille autem dixit: « Ite
in civitatem ad quendam et dicite ei: «Magister dicit: Tempus
meum prope est; apud te facio Pascha cum discipulis
meis» ».
</vers>
    <vers num="19"> Et fecerunt discipuli, sicut
constituit illis Iesus, et paraverunt Pascha.
</vers>
    <vers num="20"> Vespere autem facto, discumbebat cum
Duodecim.
</vers>
    <vers num="21"> Et edentibus illis, dixit:
« Amen dico vobis: Unus vestrum me traditurus
est ».
</vers>
    <vers num="22"> Et contristati valde, cœperunt
singuli dicere ei: « Numquid ego sum,
Domine? ».
</vers>
    <vers num="23"> At ipse respondens ait:
« Qui intingit mecum manum in paropside, hic me
tradet.
</vers>
    <vers num="24"> Filius quidem hominis vadit, sicut
scriptum est de illo; væ autem homini illi, per quem Filius
hominis traditur! Bonum erat ei, si natus non fuisset homo
ille ».
</vers>
    <vers num="25"> Respondens autem Iudas, qui tradidit
eum, dixit: « Numquid ego sum, Rabbi? ». Ait
illi: « Tu dixisti ».
</vers>
    <vers num="26"> Cenantibus autem eis, accepit Iesus
panem et benedixit ac fregit deditque discipulis et ait:
« Accipite, comedite: hoc est corpus
meum ».
</vers>
    <vers num="27"> Et accipiens calicem, gratias egit
et dedit illis dicens: « Bibite ex hoc omnes:
</vers>
    <vers num="28"> hic est enim sanguis meus novi
testamenti, qui pro multis effunditur in remissionem
peccatorum.
</vers>
    <vers num="29"> Dico autem vobis: Non bibam amodo de
hoc genimine vitis usque in diem illum, cum illud bibam vobiscum
novum in regno Patris mei ».
</vers>
    <vers num="30"> Et hymno dicto, exierunt in montem
Oliveti.
</vers>
    <vers num="31"> Tunc dicit illis Iesus:
« Omnes vos scandalum patiemini in me in ista nocte.
Scriptum est enim: "Percutiam pastorem, et dispergentur oves
gregis".
</vers>
    <vers num="32"> Postquam autem resurrexero,
præcedam vos in Galilæam ».
</vers>
    <vers num="33"> Respondens autem Petrus ait illi:
« Et si omnes scandalizati fuerint in te, ego numquam
scandalizabor ».
</vers>
    <vers num="34"> Ait illi Iesus: « Amen
dico tibi: In hac nocte, antequam gallus cantet, ter me
negabis ».
</vers>
    <vers num="35"> Ait illi Petrus: « Etiam
si oportuerit me mori tecum, non te negabo ». Similiter
et omnes discipuli dixerunt.
</vers>
    <vers num="36"> Tunc venit Iesus cum illis in
prædium, quod dicitur Gethsemani. Et dicit discipulis:
« Sedete hic, donec vadam illuc et
orem ».
</vers>
    <vers num="37"> Et assumpto Petro et duobus filiis
Zebedæi, cœpit contristari et mæstus esse.
</vers>
    <vers num="38"> Tunc ait illis: « Tristis
est anima mea usque ad mortem; sustinete hic et vigilate
mecum ».
</vers>
    <vers num="39"> Et progressus pusillum, procidit in
faciem suam orans et dicens: « Pater mi, si possibile
est, transeat a me calix iste; verumtamen non sicut ego volo, sed
sicut tu ».
</vers>
    <vers num="40"> Et venit ad discipulos et invenit
eos dormientes; et dicit Petro: « Sic non potuistis una
hora vigilare mecum?
</vers>
    <vers num="41"> Vigilate et orate, ut non intretis
in tentationem; spiritus quidem promptus est, caro autem
infirma ».
</vers>
    <vers num="42"> Iterum secundo abiit et oravit
dicens: « Pater mi, si non potest hoc transire, nisi
bibam illud, fiat voluntas tua ».
</vers>
    <vers num="43"> Et venit iterum et invenit eos
dormientes: erant enim oculi eorum gravati.
</vers>
    <vers num="44"> Et relictis illis, iterum abiit et
oravit tertio, eundem sermonem iterum dicens.
</vers>
    <vers num="45"> Tunc venit ad discipulos et dicit
illis: « Dormite iam et requiescite; ecce appropinquavit
hora, et Filius hominis traditur in manus peccatorum.
</vers>
    <vers num="46"> Surgite, eamus; ecce appropinquavit,
qui me tradit ».
</vers>
    <vers num="47"> Et adhuc ipso loquente, ecce Iudas,
unus de Duodecim, venit, et cum eo turba multa cum gladiis et
fustibus, missi a principibus sacerdotum et senioribus populi.
</vers>
    <vers num="48"> Qui autem tradidit eum, dedit illis
signum dicens: « Quemcumque osculatus fuero, ipse est;
tenete eum! ».
</vers>
    <vers num="49"> Et confestim accedens ad Iesum
dixit: « Ave, Rabbi! » et osculatus est
eum.
</vers>
    <vers num="50"> Iesus autem dixit illi:
« Amice, ad quod venisti! ». Tunc accesserunt
et manus iniecerunt in Iesum et tenuerunt eum.
</vers>
    <vers num="51"> Et ecce unus ex his, qui erant cum
Iesu, extendens manum exemit gladium suum et percutiens servum
principis sacerdotum amputavit auriculam eius.
</vers>
    <vers num="52"> Tunc ait illi Iesus:
« Converte gladium tuum in locum suum. Omnes enim, qui
acceperint gladium, gladio peribunt.
</vers>
    <vers num="53"> An putas quia non possum rogare
Patrem meum, et exhibebit mihi modo plus quam duodecim legiones
angelorum?
</vers>
    <vers num="54"> Quomodo ergo implebuntur Scripturæ
quia sic oportet fieri? ».
</vers>
    <vers num="55"> In illa hora dixit Iesus turbis:
« Tamquam ad latronem existis cum gladiis et fustibus
comprehendere me? Cotidie sedebam docens in templo, et non me
tenuistis ».
</vers>
    <vers num="56"> Hoc autem totum factum est, ut
implerentur scripturæ Prophetarum. Tunc discipuli omnes, relicto
eo, fugerunt.
</vers>
    <vers num="57"> Illi autem tenentes Iesum duxerunt
ad Caipham principem sacerdotum, ubi scribæ et seniores
convenerant.
</vers>
    <vers num="58"> Petrus autem sequebatur eum a longe
usque in aulam principis sacerdotum; et ingressus intro sedebat cum
ministris, ut videret finem.
</vers>
    <vers num="59"> Principes autem sacerdotum et omne
concilium quærebant falsum testimonium contra Iesum, ut eum morti
traderent,
</vers>
    <vers num="60"> et non invenerunt, cum multi falsi
testes accessissent. Novissime autem venientes duo
</vers>
    <vers num="61"> dixerunt: « Hic dixit:
«Possum destruere templum Dei et post triduum ædificare
illud» ».
</vers>
    <vers num="62"> Et surgens princeps sacerdotum ait
illi: « Nihil respondes? Quid isti adversum te
testificantur? ».
</vers>
    <vers num="63"> Iesus autem tacebat. Et princeps
sacerdotum ait illi: « Adiuro te per Deum vivum, ut
dicas nobis, si tu es Christus Filius Dei ».
</vers>
    <vers num="64"> Dicit illi Iesus: « Tu
dixisti. Verumtamen dico vobis: Amodo videbitis Filium hominis
sedentem a dextris Virtutis et venientem in nubibus
cæli ».
</vers>
    <vers num="65"> Tunc princeps sacerdotum scidit
vestimenta sua dicens: « Blasphemavit! Quid adhuc egemus
testibus? Ecce nunc audistis blasphemiam.
</vers>
    <vers num="66"> Quid vobis videtur? ».
Illi autem respondentes dixerunt: « Reus est
mortis! ».
</vers>
    <vers num="67"> Tunc exspuerunt in faciem eius et
colaphis eum ceciderunt; alii autem palmas in faciem ei
dederunt
</vers>
    <vers num="68"> dicentes: « Prophetiza
nobis, Christe: Quis est, qui te percussit? ».
</vers>
    <vers num="69"> Petrus vero sedebat foris in atrio;
et accessit ad eum una ancilla dicens: « Et tu cum Iesu
Galilæo eras! ».
</vers>
    <vers num="70"> At ille negavit coram omnibus
dicens: « Nescio quid dicis! ».
</vers>
    <vers num="71"> Exeunte autem illo ad ianuam, vidit
eum alia et ait his, qui erant ibi: « Hic erat cum Iesu
Nazareno! ».
</vers>
    <vers num="72"> Et iterum negavit cum iuramento:
« Non novi hominem! ».
</vers>
    <vers num="73"> Post pusillum autem accesserunt, qui
stabant, et dixerunt Petro: « Vere et tu ex illis es,
nam et loquela tua manifestum te facit ».
</vers>
    <vers num="74"> Tunc cœpit detestari et iurare:
« Non novi hominem! ». Et continuo gallus
cantavit;
</vers>
    <vers num="75"> et recordatus est Petrus verbi Iesu,
quod dixerat: « Priusquam gallus cantet, ter me
negabis ». Et egressus foras ploravit amare.</vers>
  </cap>
  <subtitulum>Capitulum 27</subtitulum>
  <cap num="27">
    <vers num="1"> Mane autem facto, consilium
inierunt omnes principes sacerdotum et seniores populi adversus
Iesum, ut eum morti traderent.
</vers>
    <vers num="2"> Et vinctum adduxerunt eum et
tradiderunt Pilato præsidi.
</vers>
    <vers num="3"> Tunc videns Iudas, qui eum tradidit,
quod damnatus esset, pænitentia ductus, rettulit triginta
argenteos principibus sacerdotum et senioribus
</vers>
    <vers num="4"> dicens: « Peccavi tradens
sanguinem innocentem ». At illi dixerunt:
« Quid ad nos? Tu videris! ».
</vers>
    <vers num="5"> Et proiectis argenteis in templo,
recessit et abiens laqueo se suspendit.
</vers>
    <vers num="6"> Principes autem sacerdotum, acceptis
argenteis, dixerunt: « Non licet mittere eos in
corbanam, quia pretium sanguinis est ».
</vers>
    <vers num="7"> Consilio autem inito, emerunt ex
illis agrum Figuli in sepulturam peregrinorum.
</vers>
    <vers num="8"> Propter hoc vocatus est ager ille
ager Sanguinis usque in hodiernum diem.
</vers>
    <vers num="9"> Tunc impletum est quod dictum est per
Ieremiam prophetam dicentem: « Et acceperunt triginta
argenteos, pretium appretiati quem appretiaverunt a filiis
Israel,
</vers>
    <vers num="10"> et dederunt eos in agrum Figuli,
sicut constituit mihi Dominus ».
</vers>
    <vers num="11"> Iesus autem stetit ante præsidem;
et interrogavit eum præses dicens: « Tu es Rex
Iudæorum? ». Dixit autem Iesus: « Tu
dicis ».
</vers>
    <vers num="12"> Et cum accusaretur a principibus
sacerdotum et senioribus, nihil respondit.
</vers>
    <vers num="13"> Tunc dicit illi Pilatus:
« Non audis quanta adversum te dicant
testimonia? ».
</vers>
    <vers num="14"> Et non respondit ei ad ullum verbum,
ita ut miraretur præses vehementer.
</vers>
    <vers num="15"> Per diem autem sollemnem consueverat
præses dimittere turbæ unum vinctum, quem voluissent.
</vers>
    <vers num="16"> Habebant autem tunc vinctum
insignem, qui dicebatur Barabbas.
</vers>
    <vers num="17"> Congregatis ergo illis dixit
Pilatus: « Quem vultis dimittam vobis: Barabbam an
Iesum, qui dicitur Christus? ».
</vers>
    <vers num="18"> Sciebat enim quod per invidiam
tradidissent eum.
</vers>
    <vers num="19"> Sedente autem illo pro tribunali,
misit ad illum uxor eius dicens: « Nihil tibi et iusto
illi. Multa enim passa sum hodie per visum propter
eum ».
</vers>
    <vers num="20"> Principes autem sacerdotum et
seniores persuaserunt turbis, ut peterent Barabbam, Iesum vero
perderent.
</vers>
    <vers num="21"> Respondens autem præses ait illis:
« Quem vultis vobis de duobus dimittam? ». At
illi dixerunt: « Barabbam! ».
</vers>
    <vers num="22"> Dicit illis Pilatus:
« Quid igitur faciam de Iesu, qui dicitur
Christus? ». Dicunt omnes:
« Crucifigatur! ».
</vers>
    <vers num="23"> Ait autem: « Quid enim
mali fecit? ». At illi magis clamabant dicentes:
« Crucifigatur! ».
</vers>
    <vers num="24"> Videns autem Pilatus quia nihil
proficeret, sed magis tumultus fieret, accepta aqua, lavit manus
coram turba dicens: « Innocens ego sum a sanguine hoc;
vos videritis! ».
</vers>
    <vers num="25"> Et respondens universus populus
dixit: « Sanguis eius super nos et super filios
nostros ».
</vers>
    <vers num="26"> Tunc dimisit illis Barabbam; Iesum
autem flagellatum tradidit, ut crucifigeretur.
</vers>
    <vers num="27"> Tunc milites præsidis suscipientes
Iesum in prætorio congregaverunt ad eum universam cohortem.
</vers>
    <vers num="28"> Et exuentes eum, clamydem coccineam
circumdederunt ei
</vers>
    <vers num="29"> et plectentes coronam de spinis
posuerunt super caput eius et arundinem in dextera eius et, genu
flexo ante eum, illudebant ei dicentes: « Ave, rex
Iudæorum! ».
</vers>
    <vers num="30"> Et exspuentes in eum acceperunt
arundinem et percutiebant caput eius.
</vers>
    <vers num="31"> Et postquam illuserunt ei, exuerunt
eum clamyde et induerunt eum vestimentis eius et duxerunt eum, ut
crucifigerent.
</vers>
    <vers num="32"> Exeuntes autem invenerunt hominem
Cyrenæum nomine Simonem; hunc angariaverunt, ut tolleret crucem
eius.
</vers>
    <vers num="33"> Et venerunt in locum, qui dicitur
Golgotha, quod est Calvariæ locus,
</vers>
    <vers num="34"> et dederunt ei vinum bibere cum
felle mixtum; et cum gustasset, noluit bibere.
</vers>
    <vers num="35"> Postquam autem crucifixerunt eum,
diviserunt vestimenta eius sortem mittentes
</vers>
    <vers num="36"> et sedentes servabant eum ibi.
</vers>
    <vers num="37"> Et imposuerunt super caput eius
causam ipsius scriptam: « Hic est Iesus Rex
Iudæorum ».
</vers>
    <vers num="38"> Tunc crucifiguntur cum eo duo
latrones: unus a dextris, et unus a sinistris.
</vers>
    <vers num="39"> Prætereuntes autem blasphemabant
eum moventes capita sua
</vers>
    <vers num="40"> et dicentes: « Qui
destruis templum et in triduo illud reædificas, salva temetipsum;
si Filius Dei es, descende de cruce! ».
</vers>
    <vers num="41"> Similiter et principes sacerdotum
illudentes cum scribis et senioribus dicebant:
</vers>
    <vers num="42"> « Alios salvos fecit,
seipsum non potest salvum facere. Rex Israel est; descendat nunc de
cruce, et credemus in eum.
</vers>
    <vers num="43"> Confidit in Deo; liberet nunc, si
vult eum. Dixit enim: «Dei Filius
sum» ».
</vers>
    <vers num="44"> Idipsum autem et latrones, qui
crucifixi erant cum eo, improperabant ei.
</vers>
    <vers num="45"> A sexta autem hora tenebræ factæ
sunt super universam terram usque ad horam nonam.
</vers>
    <vers num="46"> Et circa horam nonam clamavit Iesus
voce magna dicens: « Eli, Eli, lema
sabacthani? », hoc est: « Deus meus, Deus
meus, ut quid dereliquisti me? ».
</vers>
    <vers num="47"> Quidam autem ex illic stantibus
audientes dicebant: « Eliam vocat iste ».
</vers>
    <vers num="48"> Et continuo currens unus ex eis
acceptam spongiam implevit aceto et imposuit arundini et dabat ei
bibere.
</vers>
    <vers num="49"> Ceteri vero dicebant:
« Sine, videamus an veniat Elias liberans
eum ».
</vers>
    <vers num="50"> Iesus autem iterum clamans voce
magna emisit spiritum.
</vers>
    <vers num="51"> Et ecce velum templi scissum est a
summo usque deorsum in duas partes, et terra mota est, et petræ
scissæ sunt;
</vers>
    <vers num="52"> et monumenta aperta sunt, et multa
corpora sanctorum, qui dormierant, surrexerunt
</vers>
    <vers num="53"> et exeuntes de monumentis post
resurrectionem eius venerunt in sanctam civitatem et apparuerunt
multis.
</vers>
    <vers num="54"> Centurio autem et, qui cum eo erant
custodientes Iesum, viso terræ motu et his, quæ fiebant,
timuerunt valde dicentes: « Vere Dei Filius erat
iste! ».
</vers>
    <vers num="55"> Erant autem ibi mulieres multæ a
longe aspicientes, quæ secutæ erant Iesum a Galilæa ministrantes
ei;
</vers>
    <vers num="56"> inter quas erat Maria Magdalene et
Maria Iacobi et Ioseph mater et mater filiorum Zebedæi.
</vers>
    <vers num="57"> Cum sero autem factum esset, venit
homo dives ab Arimathæa nomine Ioseph, qui et ipse discipulus erat
Iesu.
</vers>
    <vers num="58"> Hic accessit ad Pilatum et petiit
corpus Iesu. Tunc Pilatus iussit reddi.
</vers>
    <vers num="59"> Et accepto corpore, Ioseph involvit
illud in sindone munda
</vers>
    <vers num="60"> et posuit illud in monumento suo
novo, quod exciderat in petra, et advolvit saxum magnum ad ostium
monumenti et abiit.
</vers>
    <vers num="61"> Erat autem ibi Maria Magdalene et
altera Maria sedentes contra sepulcrum.
</vers>
    <vers num="62"> Altera autem die, quæ est post
Parascevem, convenerunt principes sacerdotum et pharisæi ad
Pilatum
</vers>
    <vers num="63"> dicentes: « Domine,
recordati sumus quia seductor ille dixit adhuc vivens: «Post
tres dies resurgam».
</vers>
    <vers num="64"> Iube ergo custodiri sepulcrum usque
in diem tertium, ne forte veniant discipuli eius et furentur eum et
dicant plebi: «Surrexit a mortuis», et erit novissimus
error peior priore ».
</vers>
    <vers num="65"> Ait illis Pilatus:
« Habetis custodiam; ite, custodite, sicut
scitis ».
</vers>
    <vers num="66"> Illi autem abeuntes munierunt
sepulcrum, signantes lapidem, cum custodia.</vers>
  </cap>
  <subtitulum>Capitulum 28</subtitulum>
  <cap num="28">
    <vers num="1"> Sero autem post sabbatum, cum
illucesceret in primam sabbati, venit Maria Magdalene et altera
Maria videre sepulcrum.
</vers>
    <vers num="2"> Et ecce terræ motus factus est
magnus: angelus enim Domini descendit de cælo et accedens revolvit
lapidem et sedebat super eum.
</vers>
    <vers num="3"> Erat autem aspectus eius sicut
fulgur, et vestimentum eius candidum sicut nix.
</vers>
    <vers num="4"> Præ timore autem eius exterriti sunt
custodes et facti sunt velut mortui.
</vers>
    <vers num="5"> Respondens autem angelus dixit
mulieribus: « Nolite timere vos! Scio enim quod Iesum,
qui crucifixus est, quæritis.
</vers>
    <vers num="6"> Non est hic: surrexit enim, sicut
dixit. Venite, videte locum, ubi positus erat.
</vers>
    <vers num="7"> Et cito euntes dicite discipulis
eius: «Surrexit a mortuis et ecce præcedit vos in Galilæam;
ibi eum videbitis». Ecce dixi vobis ».
</vers>
    <vers num="8"> Et exeuntes cito de monumento cum
timore et magno gaudio cucurrerunt nuntiare discipulis eius.
</vers>
    <vers num="9"> Et ecce Iesus occurrit illis dicens:
« Avete ». Illæ autem accesserunt et
tenuerunt pedes eius et adoraverunt eum.
</vers>
    <vers num="10"> Tunc ait illis Iesus:
« Nolite timere; ite, nuntiate fratribus meis, ut eant
in Galilæam et ibi me videbunt ».
</vers>
    <vers num="11"> Quæ cum abiissent, ecce quidam de
custodia venerunt in civitatem et nuntiaverunt principibus
sacerdotum omnia, quæ facta fuerant.
</vers>
    <vers num="12"> Et congregati cum senioribus,
consilio accepto, pecuniam copiosam dederunt militibus
</vers>
    <vers num="13"> dicentes: « Dicite:
«Discipuli eius nocte venerunt et furati sunt eum, nobis
dormientibus».
</vers>
    <vers num="14"> Et si hoc auditum fuerit a præside,
nos suadebimus ei et securos vos faciemus ».
</vers>
    <vers num="15"> At illi, accepta pecunia, fecerunt,
sicut erant docti. Et divulgatum est verbum istud apud Iudæos
usque in hodiernum diem.
</vers>
    <vers num="16"> Undecim autem discipuli abierunt in
Galilæam, in montem ubi constituerat illis Iesus,
</vers>
    <vers num="17"> et videntes eum adoraverunt; quidam
autem dubitaverunt.
</vers>
    <vers num="18"> Et accedens Iesus locutus est eis
dicens: « Data est mihi omnis potestas in cælo et in
terra.
</vers>
    <vers num="19"> Euntes ergo docete omnes gentes,
baptizantes eos in nomine Patris et Filii et Spiritus Sancti,
</vers>
    <vers num="20"> docentes eos servare omnia,
quæcumque mandavi vobis. Et ecce ego vobiscum sum omnibus diebus
usque ad consummationem sæculi ».</vers>
  </cap>
</romanliturgy>
