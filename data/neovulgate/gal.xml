<?xml version="1.0" encoding="utf-8"?>
<romanliturgy lingua="la" elibro="gal">
  <titulum>Epistula ad Galatas</titulum>
  <subtitulum>Capitulum 1</subtitulum>
  <cap num="1">
    <vers num="1"> Paulus apostolus, non ab 
hominibus neque per hominem, sed per Iesum Christum et Deum Patrem,
qui suscitavit eum a mortuis,
</vers>
    <vers num="2"> et, qui mecum sunt, omnes fratres
ecclesiis Galatiæ:
</vers>
    <vers num="3"> gratia vobis et pax a Deo Patre
nostro et Domino Iesu Christo,
</vers>
    <vers num="4"> qui dedit semetipsum pro peccatis
nostris, ut eriperet nos de præsenti sæculo nequam secundum
voluntatem Dei et Patris nostri,
</vers>
    <vers num="5"> cui gloria in sæcula sæculorum.
Amen.
</vers>
    <vers num="6"> Miror quod tam cito transferimini ab
eo, qui vos vocavit in gratia Christi, in aliud evangelium;
</vers>
    <vers num="7"> quod non est aliud, nisi sunt aliqui,
qui vos conturbant et volunt convertere evangelium Christi.
</vers>
    <vers num="8"> Sed licet nos aut angelus de cælo
evangelizet vobis præterquam quod evangelizavimus vobis, anathema
sit!
</vers>
    <vers num="9"> Sicut prædiximus, et nunc iterum
dico: Si quis vobis evangelizaverit præter id, quod accepistis,
anathema sit!
</vers>
    <vers num="10"> Modo enim hominibus suadeo aut Deo?
Aut quæro hominibus placere? Si adhuc hominibus placerem, Christi
servus non essem!
</vers>
    <vers num="11"> Notum enim vobis facio, fratres,
evangelium, quod evangelizatum est a me, quia non est secundum
hominem;
</vers>
    <vers num="12"> neque enim ego ab homine accepi
illud neque didici sed per revelationem Iesu Christi.
</vers>
    <vers num="13"> Audistis enim conversationem meam
aliquando in Iudaismo, quoniam supra modum persequebar ecclesiam
Dei et expugnabam illam;
</vers>
    <vers num="14"> et proficiebam in Iudaismo supra
multos coætaneos in genere meo, abundantius æmulator exsistens
paternarum mearum traditionum.
</vers>
    <vers num="15"> Cum autem placuit Deo, qui me
segregavit de utero matris meæ et vocavit per gratiam suam,
</vers>
    <vers num="16"> ut revelaret Filium suum in me, ut
evangelizarem illum in gentibus, continuo non contuli cum carne et
sanguine
</vers>
    <vers num="17"> neque ascendi Hierosolymam ad
antecessores meos apostolos; sed abii in Arabiam et iterum reversus
sum Damascum.
</vers>
    <vers num="18"> Deinde post annos tres, ascendi
Hierosolymam videre Cepham et mansi apud eum diebus quindecim;
</vers>
    <vers num="19"> alium autem apostolorum non vidi,
nisi Iacobum fratrem Domini.
</vers>
    <vers num="20"> Quæ autem scribo vobis, ecce coram
Deo quia non mentior.
</vers>
    <vers num="21"> Deinde veni in partes Syriæ et
Ciliciæ.
</vers>
    <vers num="22"> Eram autem ignotus facie ecclesiis
Iudææ, quæ sunt in Christo;
</vers>
    <vers num="23"> tantum autem auditum habebant:
« Qui persequebatur nos aliquando, nunc evangelizat
fidem, quam aliquando expugnabat »,
</vers>
    <vers num="24"> et in me glorificabant Deum.</vers>
  </cap>
  <subtitulum>Capitulum 2</subtitulum>
  <cap num="2">
    <vers num="1"> Deinde post annos quattuordecim,
iterum ascendi Hierosolymam cum Barnaba, assumpto et Tito;
</vers>
    <vers num="2"> ascendi autem secundum revelationem;
et contuli cum illis evangelium, quod prædico in gentibus, seorsum
autem his, qui observabantur, ne forte in vacuum currerem aut
cucurrissem.
</vers>
    <vers num="3"> Sed neque Titus, qui mecum erat, cum
esset Græcus, compulsus est circumcidi.
</vers>
    <vers num="4"> Sed propter subintroductos falsos
fratres, qui subintroierunt explorare libertatem nostram, quam
habemus in Christo Iesu, ut nos in servitutem redigerent;
</vers>
    <vers num="5"> quibus neque ad horam cessimus
subicientes nos, ut veritas evangelii permaneat apud vos.
</vers>
    <vers num="6"> Ab his autem, qui videbantur esse
aliquid — quales aliquando fuerint, nihil mea interest; Deus
personam hominis non accipit — mihi enim, qui observabantur,
nihil contulerunt,
</vers>
    <vers num="7"> sed e contra, cum vidissent quod
creditum est mihi evangelium præputii, sicut Petro
circumcisionis
</vers>
    <vers num="8"> — qui enim operatus est Petro
in apostolatum circumcisionis, operatus est et mihi inter gentes
—
</vers>
    <vers num="9"> et cum cognovissent gratiam, quæ
data est mihi, Iacobus et Cephas et Ioannes, qui videbantur
columnæ esse, dexteras dederunt mihi et Barnabæ communionis, ut
nos in gentes, ipsi autem in circumcisionem;
</vers>
    <vers num="10"> tantum ut pauperum memores essemus,
quod etiam sollicitus fui hoc ipsum facere.
</vers>
    <vers num="11"> Cum autem venisset Cephas
Antiochiam, in faciem ei restiti, quia reprehensibilis erat.
</vers>
    <vers num="12"> Prius enim quam venirent quidam ab
Iacobo, cum gentibus comedebat; cum autem venissent, subtrahebat et
segregabat se, timens eos, qui ex circumcisione erant.
</vers>
    <vers num="13"> Et simulationi eius consenserunt
ceteri Iudæi, ita ut et Barnabas simul abduceretur illorum
simulatione.
</vers>
    <vers num="14"> Sed cum vidissem quod non recte
ambularent ad veritatem evangelii, dixi Cephæ coram omnibus:
« Si tu, cum Iudæus sis, gentiliter et non Iudaice
vivis, quomodo gentes cogis iudaizare? ».
</vers>
    <vers num="15"> Nos natura Iudæi et non ex gentibus
peccatores,
</vers>
    <vers num="16"> scientes autem quod non iustificatur
homo ex operibus legis, nisi per fidem Iesu Christi, et nos in
Christum Iesum credidimus, ut iustificemur ex fide Christi et non
ex operibus legis, quoniam ex operibus legis non iustificabitur
omnis caro.
</vers>
    <vers num="17"> Quodsi quærentes iustificari in
Christo, inventi sumus et ipsi peccatores, numquid Christus peccati
minister est? Absit!
</vers>
    <vers num="18"> Si enim, quæ destruxi, hæc iterum
ædifico, prævaricatorem me constituo.
</vers>
    <vers num="19"> Ego enim per legem legi mortuus sum,
ut Deo vivam. Christo confixus sum cruci;
</vers>
    <vers num="20"> vivo autem iam non ego, vivit vero
in me Christus; quod autem nunc vivo in carne, in fide vivo Filii
Dei, qui dilexit me et tradidit seipsum pro me.
</vers>
    <vers num="21"> Non irritam facio gratiam Dei; si
enim per legem iustitia, ergo Christus gratis mortuus est.</vers>
  </cap>
  <subtitulum>Capitulum 3</subtitulum>
  <cap num="3">
    <vers num="1"> O insensati Galatæ, quis vos
fascinavit, ante quorum oculos Iesus Christus descriptus est
crucifixus?
</vers>
    <vers num="2"> Hoc solum volo a vobis discere: Ex
operibus legis Spiritum accepistis an ex auditu fidei?
</vers>
    <vers num="3"> Sic stulti estis? Cum Spiritu
cœperitis, nunc carne consummamini?
</vers>
    <vers num="4"> Tanta passi estis sine causa? Si
tamen et sine causa!
</vers>
    <vers num="5"> Qui ergo tribuit vobis Spiritum et
operatur virtutes in vobis, ex operibus legis an ex auditu
fidei?
</vers>
    <vers num="6"> Sicut Abraham credidit Deo, et
reputatum est ei ad iustitiam.
</vers>
    <vers num="7"> Cognoscitis ergo quia qui ex fide
sunt, hi sunt filii Abrahæ.
</vers>
    <vers num="8"> Providens autem Scriptura, quia ex
fide iustificat gentes Deus, prænuntiavit Abrahæ:
«Benedicentur in te omnes gentes».
</vers>
    <vers num="9"> Igitur, qui ex fide sunt,
benedicuntur cum fideli Abraham.
</vers>
    <vers num="10"> Quicumque enim ex operibus legis
sunt, sub maledicto sunt; scriptum est enim:
« Maledictus omnis, qui non permanserit in omnibus, quæ
scripta sunt in libro legis, ut faciat ea ».
</vers>
    <vers num="11"> Quoniam autem in lege nemo
iustificatur apud Deum manifestum est, quia iustus ex fide
vivet;
</vers>
    <vers num="12"> lex autem non est ex fide; sed, qui
fecerit ea, vivet in illis.
</vers>
    <vers num="13"> Christus nos redemit de maledicto
legis factus pro nobis maledictum, quia scriptum est:
« Maledictus omnis, qui pendet in
ligno »,
</vers>
    <vers num="14"> ut in gentes benedictio Abrahæ
fieret in Christo Iesu, ut promissionem Spiritus accipiamus per
fidem.
</vers>
    <vers num="15"> Fratres, secundum hominem dico,
tamen hominis confirmatum testamentum nemo irritum facit aut
superordinat.
</vers>
    <vers num="16"> Abrahæ autem dictæ sunt
promissiones et semini eius. Non dicit: « Et
seminibus », quasi in multis, sed quasi in uno:
«Et semini tuo», qui est Christus.
</vers>
    <vers num="17"> Hoc autem dico: Testamentum
confirmatum a Deo, quæ post quadringentos et triginta annos facta
est lex, non irritum facit ad evacuandam promissionem.
</vers>
    <vers num="18"> Nam si ex lege hereditas, iam non ex
promissione; Abrahæ autem per promissionem donavit Deus.
</vers>
    <vers num="19"> Quid igitur lex? Propter
transgressiones apposita est, donec veniret semen, cui promissum
est, ordinata per angelos in manu mediatoris.
</vers>
    <vers num="20"> Mediator autem unius non est, Deus
autem unus est.
</vers>
    <vers num="21"> Lex ergo adversus promissa Dei?
Absit. Si enim data esset lex, quæ posset vivificare, vere ex lege
esset iustitia.
</vers>
    <vers num="22"> Sed conclusit Scriptura omnia sub
peccato, ut promissio ex fide Iesu Christi daretur credentibus.
</vers>
    <vers num="23"> Prius autem quam veniret fides, sub
lege custodiebamur conclusi in eam fidem, quæ revelanda erat.
</vers>
    <vers num="24"> Itaque lex pædagogus noster fuit in
Christum, ut ex fide iustificemur;
</vers>
    <vers num="25"> at ubi venit fides, iam non sumus
sub pædagogo.
</vers>
    <vers num="26"> Omnes enim filii Dei estis per fidem
in Christo Iesu.
</vers>
    <vers num="27"> Quicumque enim in Christum baptizati
estis, Christum induistis:
</vers>
    <vers num="28"> non est Iudæus neque Græcus, non
est servus neque liber, non est masculus et femina; omnes enim vos
unus estis in Christo Iesu.
</vers>
    <vers num="29"> Si autem vos Christi, ergo Abrahæ
semen estis, secundum promissionem heredes.</vers>
  </cap>
  <subtitulum>Capitulum 4</subtitulum>
  <cap num="4">
    <vers num="1"> Dico autem: Quanto tempore heres
parvulus est, nihil differt a servo, cum sit dominus omnium,
</vers>
    <vers num="2"> sed sub tutoribus est et actoribus
usque ad præfinitum tempus a patre.
</vers>
    <vers num="3"> Ita et nos, cum essemus parvuli, sub
elementis mundi eramus servientes;
</vers>
    <vers num="4"> at ubi venit plenitudo temporis,
misit Deus Filium suum, factum ex muliere, factum sub lege,
</vers>
    <vers num="5"> ut eos, qui sub lege erant,
redimeret, ut adoptionem filiorum reciperemus.
</vers>
    <vers num="6"> Quoniam autem estis filii, misit Deus
Spiritum Filii sui in corda nostra clamantem: « Abba,
Pater! ».
</vers>
    <vers num="7"> Itaque iam non es servus sed filius;
quod si filius, et heres per Deum.
</vers>
    <vers num="8"> Sed tunc quidem ignorantes Deum, his,
qui natura non sunt dii, servistis;
</vers>
    <vers num="9"> nunc autem, cum cognoveritis Deum,
immo cogniti sitis a Deo, quomodo convertimini iterum ad infirma et
egena elementa, quibus rursus ut antea servire vultis?
</vers>
    <vers num="10"> Dies observatis et menses et tempora
et annos!
</vers>
    <vers num="11"> Timeo vos, ne forte sine causa
laboraverim in vobis.
</vers>
    <vers num="12"> Estote sicut ego, quia et ego sicut
vos; fratres, obsecro vos. Nihil me læsistis;
</vers>
    <vers num="13"> scitis autem quia per infirmitatem
carnis pridem vobis evangelizavi,
</vers>
    <vers num="14"> et tentationem vestram in carne mea
non sprevistis neque respuistis, sed sicut angelum Dei excepistis
me, sicut Christum Iesum.
</vers>
    <vers num="15"> Ubi est ergo beatitudo vestra?
Testimonium enim perhibeo vobis, quia, si fieri posset, oculos
vestros eruissetis et dedissetis mihi.
</vers>
    <vers num="16"> Ergo inimicus vobis factus sum,
verum dicens vobis?
</vers>
    <vers num="17"> Æmulantur vos non bene, sed
excludere vos volunt, ut illos æmulemini.
</vers>
    <vers num="18"> Bonum est autem æmulari in bono
semper, et non tantum cum præsens sum apud vos,
</vers>
    <vers num="19"> filioli mei, quos iterum parturio,
donec formetur Christus in vobis!
</vers>
    <vers num="20"> Vellem autem esse apud vos modo et
mutare vocem meam, quoniam incertus sum in vobis.
</vers>
    <vers num="21"> Dicite mihi, qui sub lege vultis
esse: Legem non auditis?
</vers>
    <vers num="22"> Scriptum est enim quoniam Abraham
duos filios habuit, unum de ancilla et unum de libera.
</vers>
    <vers num="23"> Sed qui de ancilla, secundum carnem
natus est; qui autem de libera, per promissionem.
</vers>
    <vers num="24"> Quæ sunt per allegoriam dicta;
ipsæ enim sunt duo Testamenta, unum quidem a monte Sinai, in
servitutem generans, quod est Agar.
</vers>
    <vers num="25"> Illud vero Agar mons est Sinai in
Arabia, respondet autem Ierusalem, quæ nunc est; servit enim cum
filiis suis.
</vers>
    <vers num="26"> Illa autem, quæ sursum est
Ierusalem, libera est, quæ est mater nostra;
</vers>
    <vers num="27"> scriptum est enim:
« Lætare, sterilis, quæ non paris,
erumpe et exclama, quæ non parturis,
quia multi filii desertæ
magis quam eius, quæ habet virum ».
</vers>
    <vers num="28"> Vos autem, fratres, secundum Isaac
promissionis filii estis.
</vers>
    <vers num="29"> Sed quomodo tunc, qui secundum
carnem natus fuerat, persequebatur eum, qui secundum spiritum, ita
et nunc.
</vers>
    <vers num="30"> Sed quid dicit Scriptura?
« Eice ancillam et filium eius; non enim heres erit
filius ancillæ cum filio liberæ ».
</vers>
    <vers num="31"> Itaque, fratres, non sumus ancillæ
filii sed liberæ.</vers>
  </cap>
  <subtitulum>Capitulum 5</subtitulum>
  <cap num="5">
    <vers num="1"> Hac libertate nos Christus
liberavit; state igitur et nolite iterum iugo servitutis
detineri.
</vers>
    <vers num="2"> Ecce ego Paulus dico vobis quoniam,
si circumcidamini, Christus vobis nihil proderit.
</vers>
    <vers num="3"> Testificor autem rursum omni homini
circumcidenti se quoniam debitor est universæ legis faciendæ.
</vers>
    <vers num="4"> Evacuati estis a Christo, qui in lege
iustificamini, a gratia excidistis.
</vers>
    <vers num="5"> Nos enim Spiritu ex fide spem
iustitiæ exspectamus.
</vers>
    <vers num="6"> Nam in Christo Iesu neque circumcisio
aliquid valet neque præputium, sed fides, quæ per caritatem
operatur.
</vers>
    <vers num="7"> Currebatis bene; quis vos impedivit
veritati non obœdire?
</vers>
    <vers num="8"> Hæc persuasio non est ex eo, qui
vocat vos.
</vers>
    <vers num="9"> Modicum fermentum totam massam
corrumpit.
</vers>
    <vers num="10"> Ego confido in vobis in Domino, quod
nihil aliud sapietis; qui autem conturbat vos, portabit iudicium,
quicumque est ille.
</vers>
    <vers num="11"> Ego autem, fratres, si
circumcisionem adhuc prædico, quid adhuc persecutionem patior?
Ergo evacuatum est scandalum crucis.
</vers>
    <vers num="12"> Utinam et abscidantur, qui vos
conturbant!
</vers>
    <vers num="13"> Vos enim in libertatem vocati estis,
fratres; tantum ne libertatem in occasionem detis carni, sed per
caritatem servite invicem.
</vers>
    <vers num="14"> Omnis enim lex in uno sermone
impletur, in hoc: Diliges proximum tuum sicut teipsum.
</vers>
    <vers num="15"> Quod si invicem mordetis et
devoratis, videte, ne ab invicem consumamini!
</vers>
    <vers num="16"> Dico autem: Spiritu ambulate et
concupiscentiam carnis ne perfeceritis.
</vers>
    <vers num="17"> Caro enim concupiscit adversus
Spiritum, Spiritus autem adversus carnem; hæc enim invicem
adversantur, ut non, quæcumque vultis, illa faciatis.
</vers>
    <vers num="18"> Quod si Spiritu ducimini, non estis
sub lege.
</vers>
    <vers num="19"> Manifesta autem sunt opera carnis,
quæ sunt fornicatio, immunditia, luxuria,
</vers>
    <vers num="20"> idolorum servitus, veneficia,
inimicitiæ, contentiones, æmulationes, iræ, rixæ, dissensiones,
sectæ,
</vers>
    <vers num="21"> invidiæ, ebrietates, comissationes
et his similia; quæ prædico vobis, sicut prædixi, quoniam, qui
talia agunt, regnum Dei non consequentur.
</vers>
    <vers num="22"> Fructus autem Spiritus est caritas,
gaudium, pax, longanimitas, benignitas, bonitas, fides,
</vers>
    <vers num="23"> mansuetudo, continentia; adversus
huiusmodi non est lex.
</vers>
    <vers num="24"> Qui autem sunt Christi Iesu, carnem
crucifixerunt cum vitiis et concupiscentiis.
</vers>
    <vers num="25"> Si vivimus Spiritu, Spiritu et
ambulemus.
</vers>
    <vers num="26"> Non efficiamur inanis gloriæ
cupidi, invicem provocantes, invicem invidentes.</vers>
  </cap>
  <subtitulum>Capitulum 6</subtitulum>
  <cap num="6">
    <vers num="1"> Fratres, et si præoccupatus
fuerit homo in aliquo delicto, vos, qui spiritales estis, huiusmodi
instruite in spiritu lenitatis, considerans teipsum, ne et tu
tenteris.
</vers>
    <vers num="2"> Alter alterius onera portate et sic
adimplebitis legem Christi.
</vers>
    <vers num="3"> Nam si quis existimat se aliquid
esse, cum sit nihil, ipse se seducit;
</vers>
    <vers num="4"> opus autem suum probet unusquisque et
sic in semetipso tantum gloriationem habebit et non in altero.
</vers>
    <vers num="5"> Unusquisque enim onus suum
portabit.
</vers>
    <vers num="6"> Communicet autem is, qui catechizatur
verbum, ei qui se catechizat, in omnibus bonis.
</vers>
    <vers num="7"> Nolite errare: Deus non irridetur.
Quæ enim seminaverit homo, hæc et metet;
</vers>
    <vers num="8"> quoniam, qui seminat in carne sua, de
carne metet corruptionem; qui autem seminat in Spiritu, de Spiritu
metet vitam æternam.
</vers>
    <vers num="9"> Bonum autem facientes infatigabiles,
tempore enim suo metemus non deficientes.
</vers>
    <vers num="10"> Ergo dum tempus habemus, operemur
bonum ad omnes, maxime autem ad domesticos fidei.
</vers>
    <vers num="11"> Videte qualibus litteris scripsi
vobis mea manu.
</vers>
    <vers num="12"> Quicumque volunt placere in carne,
hi cogunt vos circumcidi, tantum ut crucis Christi persecutionem
non patiantur;
</vers>
    <vers num="13"> neque enim, qui circumciduntur,
legem custodiunt, sed volunt vos circumcidi, ut in carne vestra
glorientur.
</vers>
    <vers num="14"> Mihi autem absit gloriari, nisi in
cruce Domini nostri Iesu Christi, per quem mihi mundus crucifixus
est, et ego mundo.
</vers>
    <vers num="15"> Neque enim circumcisio aliquid est
neque præputium sed nova creatura.
</vers>
    <vers num="16"> Et quicumque hanc regulam secuti
fuerint, pax super illos et misericordia et super Israel Dei.
</vers>
    <vers num="17"> De cetero nemo mihi molestus sit;
ego enim stigmata Iesu in super corpore meo porto.
</vers>
    <vers num="18"> Gratia Domini nostri Iesu Christi
cum spiritu vestro, fratres. Amen.</vers>
  </cap>
</romanliturgy>
